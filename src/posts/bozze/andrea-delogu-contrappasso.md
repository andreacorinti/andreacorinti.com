---
title: "Andrea Delogu - Contrappasso"
subtitle: ""
date: 2017-02-27
sommario: 
immagine: https://raw.githubusercontent.com/Xabacadabra/Xabacadabra.github.io/master/images/acid-muffin.jpg
lang: it-IT
---

Partiamo dal libro, perché è giusto sia il soggetto principe di queste righe, in calce però ho aggiunto una sezione tutta dedicata all'autrice perché ritengo sia importante per valutare alcuni aspetti che col libro comunque hanno a che fare.

## Attualità 

_Contrappasso_ è una distopia futuristica radicalmente ancorata sull'oggi, uno specchio distorto che miscela le sensazioni della pandemia del 2020 con il crescente sentimento animalista/ecologista/vegano che ha interessato l'ultimo decennio: 

questo è già un merito, perché non mi vengono in mente molti libri di fantascienza in grado di riportarmi alla memoria [i servizi di Presadiretta sugli allevamenti intensivi](https://www.raiplay.it/video/2021/03/Allevamenti-intensivi-per-le-future-pandemie---PresaDiretta-29032021-93078a4f-eb6b-4c8f-af09-cc450825d68a.html) e al tempo stesso intrattenermi con l'immaginazione di un futuro.

## Cosa mi è piaciuto

Ho trovato la prima parte davvero splendida, anche per l'utilizzo del caro vecchio escamotage dell'intervista, uno dei miei preferiti sin dai tempi di _Intervista col Vampiro_ di Anne Rice. 

Tramite questo amabile espediente Aron, sorta di "paziente 0" (o meglio _coniuge_ della vera paziente 0) che viene intervistato dalla protagonista Sara, permette al lettore di entrare in un attimo nel mondo di Contrappasso:

un mondo dove uccidere un animale (sia esso un maiale, un pesce o una zanzara) porta immediatamente l'esecutore a condividere la sorte. 

Premessa molto semplice che si evolve in un _what if?_ complesso e interessante, dove come spesso accade nel genere l'aspetto più fascinoso è rappresentato non tanto dalla crisi in se, ma da come la società degli esseri umani decide di affrontarla. 

Classismo, politica, comunicazione e manipolazione vengono descritte in modo efficace e sintetico nella sua essenzialità: 

per certi aspetti, mi è sembrato di leggere un manga (ed è un merito, a scanso di equivoci: anche per questo credo sia un romanzo molto "digeribile" anche per chi legge poco).

Il personaggio che più ho apprezzato in assoluto è la spietata Ava Glacé, un'antagonista molto interessante che mostra quanto potere e comunicazione siano indissolubilmente intrecciati.

## Cosa non mi è piaciuto

La parte centrale mi ha convinto di meno: 

confesso che il personaggio di Robert, vero e proprio deuteragonista, non mi ha particolarmente appassionato e che in generale la love story non è mai stata troppo nelle mie corde, o almeno, non quanto il dualismo tra Sara e Aron delle battute iniziali che invece mi ha coinvolto parecchio.

Ovviamente non si parla di difetti, semmai di lunghezze d'onda: probabilmente per le mie corde l'approccio più politico e orwelliano è ciò che suonava meglio, ma non per questo voglio sminuire le vicende di Sara e Robert, che per molti aspetti mi piacerebbe vedere in un'avventura grafica stile _Broken Sword_ <small>(ogni tanto il videogame lo devo tirare sindacalmente fuori, abbiate pazienza!)</small>

## Andrea Delogu

Sistemato il libro, come anticipavo occorre spendere due parole sull'autrice perché, lo ammetto candidamente, non fosse Andrea Delogu il libro non l'avrei mai conosciuto (e sarebbe stato un peccato).

La mia splendida omonima è una delle donne più belle dello spettacolo italiano contemporaneo, lo specifico perché l'alto tasso erotico che sprigiona è l'elefante nella stanza e secondo me non va scisso dalle sue indubbie capacità (chi l'ha messa sulla rampa di lancio un certo Renzo Arbore, mica un algoritmo a caso):

La Delogu è così bella e sensuale _proprio_ perché è brava, divertente, sagace e dotata di un eloquio squisito (merito della palestra radiofonica e dei suoi trascorsi con la dislessia), in sintesi è così figa _anche_ perché per esempio, scrive in modo così figo.

So che a molti di voi sembrerà una sequela di minchiate più o meno misogene, ma rifletteteci un attimo: la TV, il cinema, instagram, il mondo è _pieno_ di ragazze bellissime. 

Eppure in poche, una manciata appena, riescono a catalizzare l'attenzione maschile in questo modo pur avendo tutte le doti che madre natura unite a buona alimentazione e palestra possono regalare: questo perché, checché se ne dica, non c'è niente di più erotico di una bella donna con un bel cervello e una forte capacità di esprimersi.

Da questo punto di vista, secondo me l'unica cosa che manca ad Andrea rispetto alle grandi storiche dello spettacolo italiano (Raffaella Carrà in primis) sono i tempi in cui vive, perché uno spettacolo come _Canzonissima_ oggi non potrebbe esistere e anche se esistesse non avrebbe gli autori, la cura e la potenza che il monopolio RAI degli anni '70 garantiva...in sintesi, non ci sarebbero mai e poi mai gli stessi soldi - discorso rapportabile anche al cinema e altre faccende, tra le altre cose. 

In compenso, la Delogu è perfettamente a suo agio nel moderno universo social e sa inserirlo perfettamente nel contesto radiofonico e televisivo, nonché letterario: 

per citare Jenkins, Andrea Delogu è crossmedialità fatta donna. E come fai a non innamorartene, essendo cresciuto nell'era dell'informazione?

Il guaio è che, se tutte queste virtù indubbiamente aiutano a far conoscere il libro, secondo me finiscono per compromettere e sminuirne la recezione in quanto "lettura da VIP", cosa che non sarebbe successa se Andrea fosse una scrittrice di nicchia, magari straniera, e nota giusto ai circolini delle varie facoltà umanistiche.