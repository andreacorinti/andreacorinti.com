---
title: "Cose che mi sono piaciute nel 2024"
subtitle: "Un bilancio su alcune delle cose che mi sono piaciute di più nel 2024"
sommario: "Un bilancio su alcune delle cose che mi sono piaciute di più nel 2024"
immagine: https://static.vecteezy.com/system/resources/previews/006/793/014/original/elegant-happy-new-year-2023-design-background-twenty-twenty-three-design-suitable-for-greeting-card-poster-and-banner-free-vector.jpg
lang: it-IT
date: 2024-12-30
---

_[post del 2023](/posts/ita/2023)_ 

Quarta edizione del mio riepilogone annuale!

## Film del 2024

Anche se credo sia del 2023 (ma distribuito quest'anno, o almeno credo) ho adorato **_Late Night with the Devil_** che mi ha riportato davvero molto al caro [_Immortality_](/posts/ita/immortality-recensione-videogioco).

Poi, ho relativamente apprezzato **_Civil War_** ma confesso di aver visto pochissima roba (niente cinema quest'anno, troppi casini e spostamenti), sono rimasto piuttosto deluso da **_The Challengers_** di Guadagnino.

Alla fine un medium tocca sempre sacrificarlo sull'altare dell'intrattenimento, non c'è niente da fare!

## Film d'animazione del 2024

Senza starci a pensare troppo? 

**_Look Back_** mi ha completamente sciolto, e non l'avrei mai detto considerando che è di quel pazzo di Tatsuki Fujimoto, noto alle cronache per _Chainsaw Man_ (ma d'altronde anche con la lettura di _Goodbye, Eri_ la sensazione era simile)

Ho visto anche **_Inside Out 2_** e **_The Wild Robot_** che ho trovato molto carini ma davvero troppo lontani dalle mie corde (ma di sicuro meritano di essere visti).

## Serie del 2024

Per politica mia e situazione generale, mi sto un pelo distaccando dal giro delle serie tv (sono troppe, allungate, spesso incompiute perché la piattaforma di turno decide di cancellarle ecc.) ma ho comunque qualche nome: 

Banalmente devo citare **_Shogun_**, serie davvero convincente con qualche problemino di ritmo e casting (oh, Cosmo Jarvis ci prova eh, però mi sapeva proprio di fiction a caso) ma nel complesso davvero bella con picchi notevoli, se ne è parlato tanto quindi non mi dilungo: se amate il Giappone, le serie storiche relativamente brevi e autoconclusive dovreste proprio guardarla (e poi c'è il meraviglioso Yabushige di Tadanobu Asano!)

Poi ho apprezzato parecchio la sudcoreana **_Death's Game_**, alto respiro da manga dei primi anni 2000 con un'ottima produzione e un cast eccellente (l'universo coreano lo devo assolutamente approfondire, c'è poco da fare).

Di recente ha ripreso anche la superba **_Shrinking_** (potenzialmente lo Scrubs del 2020, anche se d'altro respiro), la divertentissima **_We Are Lady Parts_** per _ridere e pensare_.

Bocciate per motivi diversi: _3 Body Problem_ e _The 8 Show_, delusioni notevoli per quanto mi riguarda.

Extra-anno non posso non citare con grave rammarico _Mindhunter_, serie meravigliosa ammazzata decisamente troppo presto.

## Serie animata del 2024

Qui è un bel casino...

L'anno è iniziato alla grande con la favolosa [**_Hazbin Hotel_**](/posts/ita/hazbin-hotel.md) e poi è proseguito col solito Giappone:

c'è in corso il magnifico reboot di **_Ranma_** dove Mappa ha dato il meglio del meglio, Science Saru ha cacciato fuori quello di **_Dan Da Dan_** che mi sta mandando fuori di testa e, tornando ad occidente, **_X-Men '97_** è stata meravigliosa e insomma io non so che non so che pesci pigliare.

Posso dire che nella serialità l'animazione sta toccando vette davvero altissime, e sì...come faccio a non citare la seconda stagione di **_Arcane_**?

Che però purtroppo ho trovato troppo veloce e "compressa" in pochi episodi rispetto alla prima stagione, specie in relazione alla bellissima storia che volevano raccontare...produzione di livello inarrivabile come al solito eh, e questo incide negli inevitabili costi, però un pelino ci sono rimasto male (ma resta meravigliosa, guardatela!).

Comunque dai, se devo fare un nome...**il 2024 per me lo vince Dan Dan Dan**. 

Perchè davvero, erano secoli che non vedevo un _qualcosa_ di un valore produttivo tanto alto in grado di stupirmi e incuriosirmi a ogni singolo episodio: 

_Excel Saga_? _Dr. Slump_? _Chainsaw Man_? 

Boh, un po' tutto e niente: non è certamente una serie per tutti i palati, ma Dan Dan Dan è meravigliosamente unico nell'essere semplicemente sé stesso.

Extra-anno, ho adorato **_Shera_** e soprattutto **_The Owl House_**, esempi di cartoni animati occidentali moderni che vorrei avessero un minimo di influenza nelle logiche di Disney per i suoi classici.

## Gioco del 2024

**_Until Then_** su tutti, non c'è storia e ho già spiegato i motivi [qui](/posts/ita/until-then/).

Poi, in quota giochini non posso non citare **_Balatro_** (che soprattutto nei primi dell'anno mi ha completamente monopolizzato la Steam Deck) mentre, in quota "gioconi corposi" il buon _Metaphor_ di cui potete leggere [qua](/posts/ita/Metaphor-Refantazio)

Segnalo poi la straordinaria espansione **_Ode to Castlevania_** di quel solito, assuefante mattacchione che è **_Vampire Survivors_** (anche questo, gioco fatto su misura per Steam Deck o comunque mondo portatile).

Extranno (ma non troppo), devo come al solito ringraziare @Efi per quel gioiellino di **_I Was a Teenage Exocolonist_** (giocatelo, fidatevi che ci rimanete sotto in un niente) e il meraviglioso **_To the Moon_** che era da fin troppo tempo a prendere polvere nel mio backlog.

Un grazie pure a @Ed che ha segnalato i venticinque anni (!) dalla mia generazione preferita di _Pokémon_, ovvero Oro/Argento:

per l'occasione ho rigiocato tutto il vecchio **_Pokémon Cristallo_** ([#PokémonJohto25](https://livellosegreto.it/tags/Pok%C3%A9monJohto25) se volete partecipare al revival) amandolo oggi come allora, e a tal proposito a inizio anno mi sono recuperato quasi tutte le gen successive apprezzandole il giusto (trovate tutti i miei risoconti nel fediverso: [#PokémonSegreto](https://livellosegreto.it/@xabacadabra/tagged/pokemonsegreto))

Ultimamente sono anche alle prese con _The Last Story_ (stupendo), ma di quello ne parleremo in un post dedicato quando l'avrò finito.

## Disco del 2024

Qui per fortuna posso permettermi di essere breve, visto che da quest'anno ho inaugurato sul blog la rubrica "DiscoDelMese" proprio per tenere traccia un po' di tutto ciò che ho ascoltato durante il 2024.

È stata una lotta durissima, anche perché negli ultimi mesi (soprattutto a [[novembre]](/posts/ita/disco-del-mese-11-2024)) sono usciti diversi dischi pazzeschi...ma alla fine per me la spuntano i Nightwish con **_Yesterwynde_**, perché è un disco titanico e perché onestamente era da parecchio che non sentivo un loro inedito così convincente, con un Tuomas in evidente stato di grazia.

Poi, in ordine sparso:

- _Invincible Shield_ dei mitici Judas Priest
- _The Last Will And Testament_ degli Opeth
- _Never, Neverland_ degli Unto Others 
- _The Wolf Changes Its Fur But Not Its Nature_ dei Crippled Black Phoenix 
- _PowerNerd_ di Devin Townsend
- _Songs Of A Lost World_ dei Cure

e infine la "nuova" colonna sonora di _Silent Hill 2_ del caro Akira Yamaoka.

Anno musicalmente davvero ricchissimo!

## Libro del 2024

In assoluto, **_B._** di Filippo Ceccarelli: un'antologia della folle vita di Silvio Berlusconi e quindi mezzo secolo d'Italia (aldilà dei suoi quasi trent'anni di "politica", con virgolette messe non a caso).

Non impazzisco per il "circoletto" di Ceccarelli e lo conosco poco come giornalista, ma devo dire che ha scritto davvero un tomo notevole per ogni "berluscomane" che si rispetti, riuscendo anche a trattenere le ovvie critiche di chi per forza di cose ne è stato "avversario".

Poi un altro saggio, questa volta calcistico che però sotto sotto parla sempre di storia: 

**_La Milonga del Fútbol_** di Federico Buffa è tutto ciò che amo nello sport (che per forza di cose c'entra poco o nulla con quello che ci arriva solitamente dai media) e un grosso excursus della mia amata Argentina.

Sempre in ambito saggistica, mi sono divorato in una notte l'ottimo **_Solo la verità, lo giuro_** di Antonio Padellaro (consigliatissimo) e **_Il diavolo mi ha venduto l'anima_**, autobiografia di Cristina Scabbia che purtroppo mi ha deluso un po'.

Extra Anno, ho quasi finito **_Il cimitero di Praga_** di Umberto Eco (molto bello, magari avesse qualche "ricettario" in meno l'avrei già terminato), **_Pietre dello scandalo_** di Emanuele Papi, **_Parole nel vuoto_** di Adolf Loos e il bellissimo **_All'arme! All'arme! I priori fanno carne!_** del caro Alessandro Barbero.

## Fumetto del 2024

Qui non saprei proprio scegliere (forse **_Beat & Motion_**...ma è ancora in corso, quindi faccio in tempo a ricredermi), quindi facciamo un po' una panoramica:

lato manga si sono chiusi due shonen estremamente rilevanti per il panorama contemporaneo:

**_Jujutsu Kaisen_** e **_My Hero Academia_**

Il primo per me purtroppo ha preso completamente la tangente e, dopo l'arco di Shibuya, salvo veramente poco di ciò che abbiamo visto nel suo epilogo (gran peccato perché mi ci ero affezionato parecchio).

Su MHA invece, sebbene pure lì i problemi non manchino (e a un certo punto mi sembrava mancassero una o due saghe "di crescita" prima di chiudere il cerchio) posso dirmi soddisfatto: è un finale che mi è parso adeguato e molto evocativo, di quelli che ti mettono in pace con quello che il fumetto ti ha dato.

Dei manga in corso, non posso non segnalare l'adorabile **_Beat & Motion_** (di cui aspetto con impazienza l'adattamento animato) e le folli stranezze di Tatsuki Fujimoto (arieccolo) con il solito **_Chainsaw Man_**, e poi vabbè costanti come la morte e le tasse Oda e il suo **_One Piece_**.

Extra-anno grossa rilettura di **_Nana_** (che per me invecchia come il vino da quanto resta bello, ma forse sono generazionalmente di parte), la scoperta di **_Tokyo Ghoul_** (picchi notevoli contorniati da pagine piuttosto noiose)

di fumetti occidentali sono stato completamente a digiuno: c'è qualche graphic novel autoconclusiva che vorrei recuperare, ma per un motivo o per l'altro sono tornato nel gorgo della selvaggia serialità nipponica.

Oh, dimenticavo: ho riletto pure **_Dragon Ball_**. Tutto. E l'ho trovato splendido e perfetto come la prima volta, tanto che mi sono avventurato in quella fan fiction di **_Dragon Ball Super_**...apprezzandola pure! (il giusto eh, con diverse parti un po' così, ma mi ha divertito molto).

<mastodon-comments host="livellosegreto.it" user="xabacadabra" tootId="111499626439456122"></mastodon-comments>
