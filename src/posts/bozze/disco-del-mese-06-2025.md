---
title: "Disco del Mese - Giugno 2025"
subtitle: ""
sommario: ""
immagine: 
date: 2025-06-24
lang: it-IT
---

[_**Maggio 2025**_](/posts/ita/disco-del-mese-05-2025)


### Katatonia - Nightmares as Extensions of the Waking State

![Katatonia - Nightmares as Extensions of the Waking State](https://lastfm.freetls.fastly.net/i/u/770x0/3581d0c3e731b175ba915a82828f2ff4.jpg)

Ritorno proggone dei Katatonia, tredicesimo album all'attivo per una band che da tempo si è lasciata alle spalle le sonorità più death-doom e il primo senza lo storico chitarrista Anders Nyström, uscito dal gruppo assieme all'altro chitarrista Roger Öjersson per divergenze con Jonas Renkse, l'ormai leader assoluto dei Katatonia.

Pettegolezzi a parte, il disco è un solido lavoro prog metal con qualche chicca (tipo _Efter Solen_, cantata in svedese).

A tratti mi è sembrato di ascoltare un disco dei Pain of Salvation incrociato ai "soliti" Anathema, produzione stellare e un uso di sintetizzatori ed effettistica con ottimo mestiere e capacità...mancano forse un po' di canzoni con grande mordente per spiccare e diventare qualcosa di più di un sottofondo, ma va detto che è un album tostarello a cui serve più di qualche ascolto.

Non parliamo certamente _The Great Cold Distance_, ma se masticate pane & prog consiglio di sicuro di farci un giro!

### Calibro 35 - Exploration

![Calibro 35 - Exploration](https://f4.bcbits.com/img/a1974574909_16.jpg) 

Nuovo lavoro del gruppone funk-jazz italiano che ha rispolverato la nostra gloriosa storia di colonne sonore da poliziotteschi anni '70.

Parenti prossimi dei Mondo Cane del mitico Mike Patton (con cui non a caso hanno pure collaborato), in Exploration ci portano a suoni da Lupin III con notevoli chicche, come la cover della celeberrima _Discomania_ di Piero Umiliani (la stupenda sigla di _90° minuto_ negli anni '80) _Gassman Blues_ - sempre di Umiliani - che ci riporta al capolavoro _I soliti ignoti_, ma anche una rivisitazione del leggendario theme di _Mission Impossible_.

In chiusura, una bruschettona nell'occhio su _Lunedì Cinema_ di Lucio Dalla.

Insomma, ascoltando Exploration sale un istintivo _tutto molto bello_ con la voce del compianto Bruno Pizzul.

### Volbeat - God Of Angels Trust

![Volbeat - God Of Angels Trust](https://lastfm.freetls.fastly.net/i/u/770x0/080f32b893a2be42e35f31cda2678c9d.jpg) 

Fenomeno strano i Volbeat. 

Fenomeno che onestamente non mi sarei mai aspettato potesse dorare così tanto (vent'anni e nove album all'attivo con questo _God Of Angels Trust_) e in particolare con un certo successo commerciale:

intendiamoci, ho sempre avuto un debole per il groove/thrash metal solidissimo con la voce da Elvis di Michael Poulsen, ma alle'epoca dell'ottimo _Guitar Gangsters & Cadillac Blood_ non mi sarei mai aspettato che il terzetto più "americano" di Danimarca avrebbe davvero sfondato, specie se si considera che non sono mai scesi a veri e propri compromessi radiofonici.

Per qualche motivo non posso dire di amarli davvero, anche se li ascolto sempre con piacere: le commistioni tra certi mondi mi affascinano sin dai tempi di Danzig e i Social Distortion, quindi sono perfettamente del target, però mi manca ancora qualcosa per fare il salto sul carro del vincitore - tipo _Sad Man's Tongue_.

Molto carina la ballad _Lonely Fields_.


### Quadvium – Tetradōm

![Quadvium – Tetradōm](https://f4.bcbits.com/img/a2341625629_16.jpg)

Super duo composto da Steve DiGiorgio (bassista dei Death e un botto di altre band) e Jeroen Paul Thesseling (basso di Obscura e Pestilence).

Accompagnati dalla batteria di Yuma van Eekelen (Our Oceans, e Pestilence pure lui) e la chitarra di Eve (Myth Of I, Kaathe) i due bassisti tirano fuori un interessantissimo progetto progressive metal strumentale, di quelli che spesso definisco perfetti per fare da sottofondo al lavoro, e in generale piacevolissimi da ascoltare.

Prodotto in maniera perfetta e logicamente una sorta di pornografia del basso, non posso non consigliarlo a chiunque apprezzi il prog e magari pure a chi viene dal death metal più tecnico.