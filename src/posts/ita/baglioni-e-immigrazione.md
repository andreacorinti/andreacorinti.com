---
title: "Baglioni e gli Immigrati"
subtitle: "Canta che ti resta"
date: 2019-01-12
sommario: Baglioni si mostra più coerente di buona parte della nostra classe dirigente
immagine: https://andreacorinti.com/images/baglioni.jpg
lang: it-IT
---

**Claudio Baglioni** è uno che ha conquistato il suo pubblico (prevalentemente femminile di varie generazioni negli 'anta) con classiche, celeberrime **canzoni d'amore**. 

E ok: 

Questo è noto sia ai media che al _grande pubblico_, tanto quello generalista quanto quello più _"impegnato"_.

Per quest'ultimo in particolare, **Baglioni ha sempre rappresentato l'antitesi di tutto ciò che dovrebbe essere un cantautore**, probabilmente perché Claudio non ha mai "indossato l'eskimo" né sentito il bisogno di schierarsi, **cosa che in Italia in genere ti perdonano solo quando sei morto.** 

Tutto questo per sottolineare come **fare _"il sinistrato"_ fuori tempo massimo non metta in tasca nulla a Baglioni**, che non ha mai avuto quel tipo di storia lì e dubito muoia dalla voglia d'ingraziarsi questo o quel partito per avere un posto fisso in RAI.

## Oltre, Le Mani e l'Anima

La cosa interessante è che **Baglioni sull'immigrazione ha detto, fatto e composto molto più che massima parte di vari cantautori "_impegnati_"**.

Senza citare la beneficenza, basta concentrarsi un minimo sulla sua produzione artistica andando un attimo _Oltre_ <small>(pun intended)</small> le varie _Avrai_ e _Questo piccolo grande amore_ [^canzonette].

[^canzonette]: Non che il "semplice" pop melenso non possa avere una sua dignità eh!

<iframe width="560" height="315" src="https://www.youtube.com/embed/aNMdU0gdETc" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

_Le Mani e l'Anima_, che vede la partecipazione del grande **Youssou N'Dour**, è un brano molto significativo e dice molto sulla sensibilità di Baglioni riguardo il tema dell'immigrazione.

Prego notare: parliamo di un brano di _Oltre_ [^oltre], **album del 1990**, quando Salvini era un bimbo, Berlusconi non ancora sceso in campo e Grillo un comico fresco di Sanremo:

Non si può quindi seriamente accusare Baglioni di una repentina _"presa di coscienza"_ per salire sul carro dell'opposizione, **ma semmai riconoscergli una certa coerenza artistica, oltre che personale.**

[^oltre]: Oltre è un disco bellissimo, musicalmente ricercato e complesso (tra le varie collaborazioni spiccano anche quelle con Paco de Lucía, Pino Daniele, Mia Martini, Tony Levin e molti altri).