---
title: "Pathfinder: Kingmaker"
subtitle: ""
sommario: "Siccome in queste ore l'Italia trabocca di Kingmaker per il Quirinale, mi sono ricordato di inserire qui la piccola recensione che ho fatto su Pathfinder: Kingmaker su steam."
immagine: https://cdn.cloudflare.steamstatic.com/steam/apps/640820/header.jpg
date: 2022-01-24
lang: it-IT
---

## Premessina

Siccome in queste ore l'Italia trabocca di Kingmaker per il Quirinale, mi sono ricordato di inserire qui la piccola recensione che ho fatto su _Pathfinder: Kingmaker_ [su steam](https://steamcommunity.com/id/xabaras89/recommended/640820/).

Lo so, lo so: [le recensioni hanno rotto le balle pure a me](/posts/ita/no-recensioni/), però se ogni tanto vengono mi pare giusto metterle anche qui visto che questo spazio è una specie di archivio delle cose che ho scritto in rete. 

## Recensione

Ho deciso di mollarlo, ma la mia recensione è positiva:

Un po' perché se lo mollo è per questioni molto personali (vedi paragrafo sotto), un po' perché credo sia stato fin troppo bistrattato per le magagne con cui è uscito: tecnicamente non sarà eccelso, ma secondo me tra i vari eredi della scuola di Baldur's Gate & Co resta uno degli esponenti più interessanti, anche perché testimonial di Pathfinder e della sua ambientazione di punta un po' come all'epoca i Black Isle diffondevano il verbo di D&D.

## Perché ho deciso di mollarlo

Perché sono vecchio, mi annoio in fretta e in un gioco di ruolo non ho più la pazienza di sorbirmi ventordicimila combattimenti e perdere tempo tra loot e pozioni: vorrei più dialoghi, interpretazione, sequenze da librogame con tiri di dado (molto prossime al GDR carta&penna) e pochi scontri, ma buoni.

Intendiamoci: questo problema oggi lo soffro anche nelle vecchie glorie del passato come Baldur's Gate, la differenza è che all'epoca avevo più tempo libero e meno giochi a disposizione.

Se avete amato BG e non soffrite della mia senilità, consiglio di darci almeno un'occhiata. Il buon Pathfinder se la merita.
