---
title: "Un anno segreto"
subtitle: "Recap di un anno mastodontico"
sommario: "Il tempo vola quando ti diverti, eh? Confesso, A me le ricorrenze non piacciono granché, ma riconosco quanto rappresentino un'ottima occasione per fare un bilancio per capire dov'ero, dove sono e dove sto andando (possibilmente non affanculo, anche se ogni tanto mi ci mando pure da solo)."
immagine: https://cdn.masto.host/livellosegretoit/site_uploads/files/000/000/005/@1x/ae2c2ed79689631b.png 
date: 2023-11-21
lang: it-IT
---

Il tempo vola quando ti diverti, eh?

Confesso: 

A me le ricorrenze non piacciono granché, ma riconosco quanto rappresentino un'ottima occasione per fare un bilancio per capire dov'ero, dove sono e dove sto andando (possibilmente non affanculo, anche se ogni tanto mi ci mando pure da solo).

## Mastodon Social

![mastodon-social](https://files.mastodon.social/site_uploads/files/000/000/001/@1x/57c12f441d083cde.png)

**Il mio primissimo account su Mastodon (e conseguentemente nel fediverso) risale al 28 Ottobre 2020** (casualmente, il 28 Ottobre in Grecia è [il Giorno del No](https://it.m.wikipedia.org/wiki/Giorno_del_No)!).

Un account aperto su **mastodon.social** per caso e curiosità, visto che all'epoca non sapevo nulla delle istanze e di tutto il papocchio.

Inutile dire che la breve esperienza andò male e, considerando come sta messo mastodon.social, direi che da quelle parti è finita peggio.

## Mastodon Uno 

Dopo i casini su Twitter (che in realtà già frequentavo poco di mio) **ho partecipato all'esodo del 1 Novembre 2022 che portò molte persone ad approdare su Mastodon.uno.** 

(Ora che ci ragiono, è curioso notare come fossero passati quasi due anni esatti dalla mia breve esperienza su mastodon.social. Boh, sarà il mio spirito autunnale)

Comunque, **tra queste pagine digitali ci sono un bel po' di post che spiegano i motivi che mi hanno portato a lasciare M1**, in particolare [qua](/posts/ita/mastodon-migrazione-2/).

Mesi dopo, il mio rapporto con M1 si è deteriorato per questioni abbastanza brutte che però non mi pare il caso di rinvangare in questa sede.

[_update: mentre scrivevo queste righe non avevo ancora messo in conto il PPS che trovate sotto, arrivato circa una settimana dopo la bozza di questo post_]

In ogni caso, tornando al motivo che mi portò a migrare dopo venti giorni, preciso ancora una volta che è partito tutto da **un mero discorso di _gusto_ :** 

resto convinto che **le community generaliste sembrino troppo una brutta copia di quelle commerciali per svariati motivi** e, proprio per questo, ho sentito un prepotente bisogno di quel filo conduttore che sin dai tempi dei miei amati forum trovo necessario per sviluppare un senso di _comunità_.

Almeno, per come lo intendo io.

Detto questo, preciso che leggere alcuni account di M1 mi piace molto (ad esempio [Ciube](https://livellosegreto.it/@Lucatermite@mastodon.uno) che ho pure incontrato dal vivo), quindi non fate l'errore di vedere queste righe come un "attacco ultras" con chissà quali secondi fini. 

## Livello Segreto

![livello-segreto](https://cdn.masto.host/livellosegretoit/site_uploads/files/000/000/005/@1x/ae2c2ed79689631b.png)

Ebbene, **questo aspetto comunitario l'ho trovato proprio su Livello Segreto.**

Anzi, direi che nel tempo è andato oltre ogni mia aspettativa:

ci ho letto cose stupende, scoperto videogiochi e cartoni memorabili, scambiato pareri interessanti e affrontato temi (anche seri e delicati) in modo appagante e costruttivo...praticamente sempre o quasi, che non è roba da poco.

Insomma, visto che è passato un anno, posso dire con tutta tranquillità che questo post non è frutto dell'entusiasmo del momento.

In più, nonostante anagraficamente il fediverso risulti un ambiente abbastanza "anzianotto", **LS è un contesto in cui spesso e volentieri io mi sento "vecchio" rispetto al resto dell'utenza. E trovo sia una cosa bellissima.**

Questo un po' deriva dall'accento posto su sensibilità e battaglie socio-culturali molto sentite dalla Gen Z (ma che ovviamente interessano anche alcuni Millennial, X, Boomer ecc.) e un po' perché **credo si tratti dell'istanza che può vantare un'età media abbastanza bassa se relazionata a quelle che vedo altrove** (specie italofone).

Ecco, vorrei nuovamente sottolineare quanto questo sia bellissimo:

dal canto mio, **spero che LS intercetti sempre più ventenni e adolescenti**. 

Credo fermamente che quell'età sia una linfa vitale importante per qualsiasi avventura (nulla togliendo agli utenti più "stagionati" - e mi ci metto pure io eh!) 

Oltre a questo, mettendomi nei panni di un ragazzino di oggi, **personalmente di uno spazio simile sentirei proprio il bisogno. Esattamente come a suo tempo ebbi bisogno dei forum.**

Anche perché quell'idea di comunità e collettivo di cui sopra non la si può certo trovare nei social network commerciali (che d'altronde manco la cercano).

## L'esercito del Pixello 

Come detto, non credo che questo senso di _gioventù_ debba necessariamente interessare l'aspetto anagrafico, ma passi piuttosto **dalla filosofia di fondo trasmessa da Kenobit & Co.** 

Non per niente, da poco è saltata fuori anche l'istanza di LS su **pixelfed**, ovvero una splendida alternativa a Instagram: 

[https://pixel.livellosegreto.it/](https://pixel.livellosegreto.it/i/web) 

(io sono [xabacadabra](https://pixel.livellosegreto.it/i/web/profile/627614251342880884) pure lì sopra, ciao!)

**Pixel - Livello Segreto** (o _pixello Segreto_, citando [KS](https://livellosegreto.it/@KSGamingLife)) è stata un'altra sana botta d'endorfine che riporta a ciò che Instagram per un po' è stato, e forse _sarebbe potuto diventare_ prima delle ben note META-derive.

Se volete provarlo, mandate una mail a **pixel@livellosegreto.it** in cui indicate il nickname che vorreste e un tributo a base di sangue di coboldo da offrire a [**Ed**](https://livellosegreto.it/@ed) e colleghɜ.

## Ama et Labora

È molto strano, ma so di raccontare una sensazione nota a molte persone: 

vent'anni fa, **Internet era una libera frontiera di passione dov'era possibile lasciarsi alle spalle le mestizie della realtà per almeno qualche oretta.**

Oggi, **Internet _è_ il mondo reale** e non di rado tanta gente come il sottoscritto si trova a frequentare social network per _lavoro_, più che per diletto.

Insomma, **il gioco ([Huizinganiano](https://it.wikipedia.org/wiki/Homo_Ludens)) è finito per diventare un impegno dismettendo i panni del ludico**.

E mi sento di dire che, per fortuna, su Livello Segreto io quel ludico l'ho ritrovato.

## P.S.

Ho iniziato ad abozzare queste parole in vista del 21 più o meno ai primi di Novembre, ma quella maledetta _pessima fonte di saggezza_ di [**Nikole**](https://livellosegreto.it/@nikole) mi ha anticipato con [**un interessante racconto**](https://www.nikolececcarelli.it/un-anno-di-mastodon-la-terra-promessa-e-la-striscia-di-gaza) dell'ultimo anno mastodontico: inutile dire che consiglio un sacco di darci una letta anche perché, pur essendo sempre intimo, è più ricco e "sociologico" del mio!

## P.P.S. 

Siccome in tanti facciamo il "compleanno fediversico" nello stesso periodo, mentre aggiorno la bozza devo segnalare anche [**l'ottimo postone**](https://www.77nn.it/2023/11/18/primo-anno-nel-fediverso.html) di [**TiTiNoNero**](https://livellosegreto.it/@77nn@goto.77nn.it) e le sue altrettanto ottime risposte in un thread abbastanza allucinante [qui](https://mastodon.uno/@FronteAmpio/111437867393978344). 

[Io l'ho commentato a parte](https://livellosegreto.it/@xabacadabra/111439691247716734) perchè in ogni caso TiTiNo aveva già detto tutto quello che c'era da dire e per le mie esperienze pregresse non avevo altro da aggiungere.

Anzi, due cose le aggiungo qui, indirizzandole allɜ ultras che la scorsa estate si son divertitɜ a mandare "frecciatine" dal contact form di questo sito:

1) Come faccio spesso, qui sotto metto un thread a vostra disposizione dove dire la vostra
2) Se proprio volete replicare nell'anonimato, abbiate almeno l'accortezza di nascondere il vostro indirizzo IP, che diamine!

<mastodon-comments host="livellosegreto.it" user="xabacadabra" tootId="111443872366229429"></mastodon-comments>