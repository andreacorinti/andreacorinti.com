---
title: "The Sandman - Recensione della serie Netflix"
subtitle: Sogno è bravo ma non si applica
sommario: "Diciamolo subito: superato il primo tiepido episodio, direi che c'è stato un netto miglioramento nella serie: La puntata con Lucifero, il personaggio forzatamente nuovo (questioni di diritti) di Johanna Constantine, l'ottimo David Thewlis su John Dee (splendido l'episodio nella tavola calda) e soprattutto..."
immagine: /img/sandman-netflix.jpeg
date: 2022-08-27
lang: it-IT
---

Per le puntate precedenti:

* [Previsioni](/posts/ita/sandman-netflix/)
* [Episodio 1](/posts/ita/sandman-netflix-episodio-1/)

Diciamolo subito: superato il primo tiepido episodio, direi che c'è stato un netto miglioramento nella serie: 

La puntata con Lucifero, il personaggio forzatamente nuovo (questioni di diritti) di Johanna Constantine, l'ottimo David Thewlis su John Dee (splendido l'episodio nella tavola calda) e soprattutto la parte con Hob mi sono piaciute da matti.

La figura dell'immortale Hob Gadling e della resa del passaggio del tempo (che nel fumetto ho adorato) mi hanno fatto un po' innamorare, perché ci sono tutte quelle logiche che da _Higlander_ a _Intervista col Vampiro_ mi hanno sempre fatto impazzire e dimostrano come, con pochi effetti sparaflashanti ma una buona scrittura e dei bravi attori si possa creare quel _sense of wonder_ che troppo poco spesso si vede in giro negli ultimi tempi.

![hob-gadling](/img/hob-gadling.jpg)

Molto bene anche Death, forse un pelo troppo "matura", ma resa in modo veramente convincente da Kirby Howell-Baptiste.

> Nota: il fatto che la gente si sia lamentata della Morte nera <small>(mannaggia a Luke Skywalker!)</small> è di un ridicolo raro. Gli eterni possono essere tutto e il contrario di tutto, quindi se c'è un caso in cui non ci si può lamentare di questioni simili è proprio questo.

![sandman-death-netflix](https://hips.hearstapps.com/hmg-prod.s3.amazonaws.com/images/the-sandman-netflix-fans-say-same-thing-1659956888.jpg?resize=480:*)

## Il calo della casa di bambole

Sfortunatamente, dopo un crescendo importante che passa da John Dee all'introduzione di Death, Johanna e Lucifero, l'arco narrativo di Rose Walker mi è parso tremendamente sottotono, a tratti quasi soporifero (_Mr. Sandman, bring me a dream (bung, bung, bung, bung)_).

![sandman-corinthian-netflix](https://www.denofgeek.com/wp-content/uploads/2022/08/1200x675-sandman-website-Corinthian.jpg)
> Lui è un figo pazzesco

Boyd Holbrook tiene in alto l'asticella con il suo ottimo Corinthian, un antagonista stellare interpretato magistralmente, tanto che in questi episodi ruba la scena praticamente a tutti (Morfeo incluso). 

Molto meno bene Kyo Ra che non credo abbia affatto reso giustizia al personaggio di Rose Walker, anche se c'è da capirla porella: 

![sandman-netflix-rose-walker](https://static.wikia.nocookie.net/sandman/images/d/d5/Netflix_The_Sandman_Rose_Walker_Poster_01.jpg)

è un'attrice molto giovane (credo esordiente?) e il suo personaggio è piuttosto complesso, nonché protagonista di un arco che di suo non è proprio digeribilissimo, specialmente per come è stato reso. 

In generale, ho avuto un po' le sensazioni di noia e scarso dinamismo che come scrivevo ho patito anche con _Good Omens_ e _American Gods_, sempre per il discorso in cui per qualche ragione ciò che scrive Gaiman è dannatamente difficile da adattare su schermo, pure se lo fa lui in prima persona.

## Visual & Music

![lucifer-sandman-netflix](https://comicbookmovie.com/images/articles/banners/194973.jpg)

Ancora una volta gli effetti speciali non mi sono piaciuti quasi mai, specialmente per le creature più strambe che mi davano l'effetto trailer PlayStation 3 (ma va detto che è un problema che ho con quasi tutta la CGI fantasy) e vale il solito discorso fatto nell'Episodio 1 per fotografia e musiche: molto, troppo anonime.

Bellissime in compenso le tre parche / Ecate, buon lavoro per l'inferno e ottima la sfida tra Lucifero e Morfeo, merito anche dell'ottima Gwendoline Christie che nel ruolo ha valorizzato tutte le sue capacità teatrali e mi lascia curioso per la seconda stagione.

## Eterni

Si riconferma l'impressione positiva anche per <s>Rocco</s> Morfeo e i suoi fratelli: quelli che si sono visti sono tutti decisamente fedeli alle controparti fumettistiche di cui spesso e volentieri ricalcano paro paro scene, espressioni e battute...forse pure troppo, ma ci torniamo sopra tra un attimo.

## Bonus Track

![calliope-sandman-netflix](https://dnm.nflximg.net/api/v6/2DuQlx0fM4wd1nzqm5BFBi6ILa8/AAAAQSdkNGI_MFGmeehLMQaizC_xmZBzw9KCggegj5wxCQUI9EczWLqYJV7A737ShBwztEmoyksepS_A2nVpLyfGKMzShSZVWdz9-xK3PNlmbrMWYN7ORYohPiora1aI6cFuXjW3hwJNEzHIHC85c0k1NDA1.jpg)

Bocciato l'adattamento della short story sul sogno dei gatti (per me questo tipo di animazione non si può vedere oh, scusatemi), ma assolutamente promosso _Calliope_ che è un'altra di quelle storie tutte da amare del fumetto resa in modo sopraffino nella serie: 

συγχαρητήρια στη Melissanthi Mahut che è stupenda e perfetta per interpretare una musa, ma davvero fantastico pure Arthur Darvill nel ruolo dello scrittore Richard Madoc.

## Autorialità 

![sandman-netflix](https://dnm.nflximg.net/api/v6/BvVbc2Wxr2w6QuoANoSpJKEIWjQ/AAAAQUJnr3Q71BtuuLI6Q12NGAT8usMY_7x8zTt90-nSZF1sUhznRMp5iu6DxvcNjeIcjnPzuet4-ptMYiliiAo-ttLhUD6qZHd_JuoqLLnYfGAgGypxi_X9GU8VIYB8OOeVPl7e3BRKeDhB17SYnP1pRcXsC6Y.jpg)

Vale sempre il discorso della cover musicale: 

qui non abbiamo Jimi Hendrix che reinventa _All along the Watchtower_ di Bob Dylan, ma Jorn che fa _Rainbow in the Dark_ imitando paro paro l'originale di Ronnie James Dio. Del resto, chi dirige l'orchestra è praticamente lo stesso Gaiman quindi era un po' inevitabile. 

Di mio, sono convinto che la pedissequa fedeltà non giovi a questo tipo di operazioni, e che la scelta più coraggiosa (e per forza di cose rischiosa) sarebbe raccontare una vecchia storia in modo davvero nuovo e magari radicalmente diverso, con una cifra stilistica ed un respiro molto personali e riconoscibili.

Certo, mi rendo conto che così si rischia pure di arrivare allo schifo (chiamiamola pure la maledizione del film di _Street Fighter_), ma è pure la strada che porta ai capolavori: parafrasando un haiku, _bisogna prendere il sentiero paludoso, per arrivare alle nuvole_.

In ogni caso, produttivamente parlando, la scelta "pavida" ha senz'altro pagato quindi non mi sento assolutamente di condannarla.

## Conclusione

3 Braccobaldi su 5

![braccobaldi](/img/braccobaldi3.jpg)

La considero comunque una buona serie e un ottimo punto di partenza per introdurre al meraviglioso fumetto coloro che ancora non lo conoscono, ma anche potenzialmente carino per chi conosce il _Sandman_ fumettistico e vuole rievocare alcune delle sue scene (puristi estremisti esclusi). 

Tuttavia, decisamente non un _must watch_ considerando che sulla medesima piattaforma si è appena concluso quel capolavoro di _Better Call Saul_ (che ha ribadito quanto questo medium consenta di raggiungere lo stato dell'arte) e come il fumetto da cui la serie è tratta sia stato d'impatto per almeno un paio di generazioni.

## A voi è piaciuto? Se avete commenti, passate pure su [telegram!](https://t.me/xabacadabra)



