---
title: "Disco del Mese - Maggio 2024"
subtitle: "Sebastian Bach - Child Within the Man"
sommario: "Lo so, sono retorico"
immagine: https://lastfm.freetls.fastly.net/i/u/770x0/b5752449adef4b76bc0f4e5421b41c97.jpg#b5752449adef4b76bc0f4e5421b41c97
date: 2024-05-24
lang: it-IT
---

[_**Aprile 2024**_](/posts/ita/disco-del-mese-04-2024)

## Sebastian Bach - Child Within the Man

Lo so, sono retorico, ma la verità è che sento spesso il bisogno di nuovo Heavy Metal "classico" senza troppi fronzoli e, salvo notevoli eccezioni (tipo gli Enforcer) alla fine la vecchia guardia resta quella che mi convince di più: 

Sebastian Bach, leggendario frontman degli Skid Row, con la notevole complicità chitarristica di John 5, ha tirato fuori un perfetto disco di fine anni '80 primi '90 ma pieno di inediti solidi e credibili: basta un giro di _(Hold On) To The Dream_ per rendersene conto.

Da segnalare anche una produzione d'ottimo livello (non scontata come potrebbe sembrare) e certi suoni che mi riportano più all'heavy metal degli anni 2000: con un altro registro, _Vendetta_ l'avrebbero potuta suonare i Godsmack.

Certo, non aspettatevi _Skid Row_ o _Slave to the Grind_, ma se siete fan del genere credo che il ritorno del buon Sebastiano possa farvi un sacco piacere:

<iframe style="border: 0; width: 300px; height: 687px;" src="https://bandcamp.com/EmbeddedPlayer/album=1840229250/size=large/bgcol=ffffff/linkcol=0687f5/tracklist=false/artwork=small/transparent=true/" seamless><a href="https://sebastianbachband.bandcamp.com/album/child-within-the-man">Child Within The Man by Sebastian Bach</a></iframe>

(lo so, la cover fa schifo)

Comunque, questo mese è stato un po' complicato e molto variegato, quindi abbonderò di secondi posti!

### Akira Yamaoka - Silent Hill: The Short Message

Qui tocca andare un po' lunghi:

Purtroppo (o per fortuna? Boh, non ne so niente) non ho potuto giocare a Short Message, ma in compenso finalmente una nuova OST di Akira Yamaoka, ovvero uno dei miei artisti preferiti a tutto tondo e forse il più grande sound designer / compositore del mondo del videogame: il mio cuore ovviamente è con Uematsu e Mitsuda, che però ragionandoci sono compositori molto più "convenzionali" di Yamaoka, che spesso con le sue canzoni, effetti sonori e in generale "regia dell'audio" ha contribuito nettamente nel rendere _Silent Hill_ ciò che era _anche_ a livello di gameplay (soprattutto SH2, che resta il mio preferito)

Un cuore u po' Metallica, un po' Depeche Mode che ogni tanto fanno capolito in questo tamarrissimo geniaccio dell'industrial e della ricerca del suono, una sorta di Hideo Kojima dell'audio videoludico incrociato con le cose migliori di Trent Reznor.

Short Message è un po' la classica colonna sonora che ci si aspetta da un Silent Hill, compresa la canzone di turno (_My Heroine_), cantata dalla spagnola Esther Ortega Cantó (nomen omen?). Un po' però ammetto che ho sentito la mancanza del sodalizio con la mitica Mary Elizabeth McGlynn...

### Billie Eilish - HIT ME HARD AND SOFT

Un po' di pop che dovrebbe essere indie ma in realtà è quanto più di mainstream ci sia in questo momento? 

Ed è una cosa buona eh: Billie una voce bellissima e, per strano che sia, le sue canzoni mi arrivano immediatamente a differenza di quanto accade per esempio con la mia coetanea Taylor Swift (massimo rispetto, intendiamoci, ma del suo repertorio mi rimane in testa poco: diverse lunghezze d'onda immagino).

In generale, questo disco mi è sembrato una sorta di colonna sonora per una Marla Singer della generazione Z (ed è un grosso complimento, a scanso di equivoci), complice anche l'ottimo lavoro di produzione di Finneas O'Connell e i suoi bassi goth-funkettari. 

Tracce preferite: _CHIHIRO_ e _BITTERSUITE_

### Slash - Orgy of the Damned 

Il buon vecchio Slash si è cimentato in un disco di cover blues con dei featuring che, come suo solito, rivaleggiano con Pavarotti e riuscendo pure a farmi piacere Demi Lovato (voce in _Papa was a Rolling Stone_)

suonato e prodotto alla grande com'era lecito aspettarsi, si sente che quel cilindrone di Saul Hudson voleva proprio levarsi lo sfizio celebrando vari capisaldi del genere mettendoci parecchio del suo.

### Uncle Acid and the Deadbeats – Nell'Ora Blu

Ma guarda te se gli inglesi si mettono a fare i lavori che gli italiani non vogliono più fare! O meglio, abbiamo i Calibro 35 e altre realtà analoghe, ma insomma. 

In buona sostanza, _Nell'Ora Blu_ è la colonna sonora di un giallo / poliziottesco italiano mai esistito, con vari rimandi a Morricone, Trovajoli, Frizzi, Badalamenti eccetera eccetera. Per molti versi, ci ho sentito un progetto dove avrebbe potuto tranquillamente infilarsi anche Mike Patton.

notevolissime: _Il tesoro di Sardegna_, _La vipera_ e soprattutto _Vendetta_

### Unleash the Archers – Phantoma

Poweroni canadesi molto classici, forse un pelo meno esagitati e tamarri dei colleghi europei (soprattutto scandinavi) il che a mio avviso è un merito, dovuto soprattutto alla cantante Brittney Slayes che ha una gran bella voce e, anche se butta lì i proverbiali acuti tipici del genere, sa dosarli abbastanza. 

Interessante anche l'approccio sci-fi (sottolineato da abbondanti synth): _Buried in Code_ potrebbe essere l'inno di diversi programmatori e non avrebbe stonato in _Dark Connection_ dei Beast in Black.

