---
title: "Death by Scrolling - Recensione"
subtitle: "Ron Gilbert's Survivors?"
sommario: "Con il buon vecchio Ron grumpygamer Gilbert ci eravamo lasciati qualche anno fa con il suo Return to Monkey Island e, come ben sapeva chi lo segue nel Fediverso.."
immagine: https://shared.akamai.steamstatic.com/store_item_assets/steam/apps/3773590/9cd376df797bcc9198e886fc4739663f04c6af89/header.jpg
date: 2025-10-28
lang: it-IT
---

Con il buon vecchio Ron ["grumpygamer"](https://mastodon.gamedev.place/@grumpygamer) Gilbert ci eravamo lasciati qualche anno fa con il suo [Return to Monkey Island](/posts/ita/return-to-monkey-island-recensione/) e, come ben sapeva chi lo segue nel Fediverso grazie ai numerosi *dev-log*, lo ritroviamo a debuttare nel famigerato mondo dei roguelike con il suo ultimo titolo: **Death by Scrolling**.

## Galeotto fu Vampire Survivors?

Da <del>tossico</del> fan dichiarato del delirante successo di Luca Galante, è inevitabile riscontrare in *Death by Scrolling* diverse somiglianze con *Vampire Survivors*. 

Tuttavia, il genere è ormai talmente saturo che forse è superfluo soffermarsi su troppi paragoni... 

Meglio concentrarsi su ciò che il titolo offre in sé, o quantomeno provarci.

## Ok, ma quindi è bello?

Dopo alcune ore di gioco, la risposta è **sì**: 

il titolo ingloba perfettamente l'aspetto di assuefazione da *"l'ultima e poi smetto"* che era lecito attendersi, quindi perfetto per sessioni *mordi e fuggi*, anche se è estremamente facile cadere nel tunnel. 

Tuttavia, nonostante l'indubbia qualità alle sue spalle (e pur essendo ancora alle battute iniziali) **confesso che da Ron Gilbert mi aspettavo un elemento di rottura più evidente, o comunque una maggiore innovazione**.

Poi oh, ovviamente l'inconfondibile umorismo di Gilbert emerge nei suoi dialoghi fuori di testa (le FAQ iniziali sono magnifiche), ma va detto che a causa della natura del genere *roguelike*, questi sono ovviamente ridotti all'osso e, vista l'inevitabile ripetitività, si finisce per saltarli con gioia dopo la prima lettura.

## Ottimizzazione

Gilbert è noto per la sua tendenza a reinventare la ruota, generalmente creando engine dedicati per i suoi progetti invece che affidarsi alle solite architetture precotte. 

E questo, dal punto di vista tecnico, rende particolarmente soddisfacente notare quanto un gioco di questo tipo sia **estremamente leggero e performante** su Steam Deck (e, presumibilmente, pure su un tostapane. Anche se 8 GB di RAM come requisito minimo sembrano un po' tantini).

Certo, non è un elemento che incide direttamente sull'esperienza ludica, ma è una "nerdata" succosa e apprezzabile per chi ama guardare cosa succede *sotto il cofano*: 

giochini in 2D che potevano girare su un Pentium III e invece richiedono le risorse di un 
Death Stranding a me stanno un po' antipatici a prescindere.

## Profondità e Gameplay = Dubbi

È ancora presto per un'analisi definitiva, ma emergono alcune perplessità iniziali:
* La fase iniziale risulta un po' **tediosa** a causa di un ritmo relativamente "lento".
* È facile **confondere** gli oggetti delle missioni con semplici elementi di sfondo.
* La **variazione** tra armi, oggetti e personaggi sembra, per ora, un po' limitata.

Questi aspetti mi mettono un pochino sul chi vive. Pur avendo effettuato solo poche *run* e non potendo ancora esprimere un giudizio completo, temo che a lungo andare la scarsa varietà possa rendere poco motivante dedicarsi al gioco per sviscerare eventuali *chicche* nascoste o future aggiunte.

## Conclusioni Finali

Ron Gilbert è una leggenda vivente, il gioco è economico e fieramente *AI-free* quindi un po' di pregiudizio positivo è inevitabile:

**Se amate i roguelike**, vi consiglio di valutare un salto in questo coloratissimo Purgatorio digitale. 

**Se invece il genere ha cominciato a stancarvi**, potreste voler aspettare qualche aggiornamento futuro prima di provarlo.

<mastodon-comments host="mastodon.social" user="Xabacadabra" tootId="115468087316239085"></mastodon-comments>