---
title: "Cose che mi sono piaciute nel 2022"
subtitle: "Un bilancio su alcune delle cose che mi sono piaciute di più nel 2022"
sommario: "Un bilancio su alcune delle cose che mi sono piaciute di più nel 2022"
immagine: /img/2022.jpg
lang: it-IT
date: 2022-15-12
---

_[post del 2021](/posts/ita/2021-bilancio)_ 

Seconda edizione del riepilogo di un anno parecchio difficile e complicato...

## Film del 2022

Ho dovuto fare un po' di googlate e mente locale, e temo di aver visto solo due film usciti quest'anno:

**_Athena_** che vince un po' per mancanza di contendenti (bello è bello eh!)

**_Doctor Strange nel Multiverso della Follia_** che mi è piaciuto abbastanza perché voglio bene a Raimi ma non mi ha entusiasmato perché il MCU ormai mi ha estenuato.

Film extra-anno molto belli che ho apprezzato molto (ordine sparso): 

_Bande à part_ di Godard, _Rebecca_ di Hitchcock, _Private Parts_ di Howard Stern, _Lady Vendetta_ di Park Chan-wook, _Seven Psychopaths_ di Martin McDonagh.

Menzione di merito per _Munch_ che però è un documentario (visto al cinema, molto bello).

## Serie del 2022

Come per i film, a differenza dell'anno scorso, ho visto pochissime serie uscite quest'anno:

praticamente solo _Sandman_ ([di cui ho già parlato](/posts/ita/sandman-netflix-recensione)), _Stranger Things 4_ (bellina davvero) **_Boris 4_**, che ho letteralmente divorato colmo d'amore...probabilmente non è del tutto ai livelli delle prime tre stagioni e del film, ma principalmente perché è il contesto è completamente cambiato (eppure Mattia Torre è sempre con noi).

Arriviamo però alla vera vincitrice:

**la stagione finale di _Better Call Saul_** che per quanto mi riguarda ormai è arrivata a giocare nello stesso campionato di _Breaking Bad_.

## Gioco del 2022

Rispetto al 2021 ho visto poca roba ma giocato a molti più videogiochi nuovi, quindi questa volta è qui che urge il piccolo podio: 

1. **Immortality**: direi scontato, vincitore assoluto. [Qui la recensione nel dettaglio](/posts/ita/immortality-recensione-videogioco), [qui la guida / disamina](/posts/ita/immortality-spiegazione). Uno dei videogiochi (e non solo) più belli e incredibili degli ultimi anni. 
2. **Return to Monkey Island**: anche qui, [ne abbiamo già parlato](/posts/ita/return-to-monkey-island-recensione) ed era un serio candidato per il titolo perché si portava dietro un'eredità pesantissima ed è riuscito a celebrarla a dovere.
3. **Vampire Survivors**: a ottobre ho preso la Steam Deck e da allora, come mezzo mondo, ci gioco come un matto: un _made in Italy_ straordinario nella sua essenzialità e nel magnifico humor

PS: Elden Ring ancora lo devo giocare (appena avrò modo di clonarmi credo) sennò sono abbastanza sicuro che starebbe da queste parti. 

PPS: i God of War / Horizon vari non mi sono mai piaciuti quindi non sono assenze dovute a ragioni particolari

Extra-anno, sono ancora alle prese con il magistrale _Zelda: Breath of Wild_ che probabilmente mi terrà impegnato ancora per un bel po' di tempo.

## Anime del 2022

**Lamù e i casinisti planetari - Urusei yatsura** vince facile perché è un ottimo adattamento del manga e perché Lamù la si ama sempre e comunque.

Poi, visto che la seconda serie è uscita nel 2022, al secondo posto posso inserire in extremis il bel **_Made in Abyss_** che mi sta piacendo molto.

a parte loro, non ho visto nulla di nuovo quest'anno e mi dispiace molto: sfortunatamente non ho beccato anime che m'ispirassero. 
Se avete consigli, rispondete pure al post di Mastodon linkato qui sotto perché sicuramente mi sarò perso qualcosa!

## Libro del 2022

Quest'anno ho letto un bel po' di roba, ma come al solito piuttosto vecchiotta, quindi Contrappasso di Andrea Delogu ([qui la recensione](/posts/ita/andrea-delogu-contrappasso)) vince facile facile per semi-assenza di contendenti.

Menzione di merito extra-anno per qualche vecchietto come _L'Idiota_ di Dostoevsky e _Il Monaco_ di Lewis, decisamente tra le mie letture preferite del 2022, ma anche per la saga di _The Witcher_ di Andrzej Sapkowski: 

a proposito della serie del nostro amico Strigo potrei riportare tante belle cose, ma gli ultimi libri sono decisamente da dimenticare per me. 

## Disco del 2022

Oh qui è durissima perché di roba bella ne è uscita a quintali, quindi l'unica è affidarmi all'insidacabile scrobbling di Last.fm: 

**Dreamkiller dei Sumerlands** l'ho ascoltato e riascoltato come un matto quindi vince con tutti i meriti del caso.

Menzione di merito a **Unlimited Love** dei vecchi **Red Hot Chili Peppers**, il partenopeo **Bar Mediterraneo dei Nu Genea**, **Lightwork di Devin Townsend** (uscito a novembre e ancora da "digerire" a dovere nel complesso) e dulcis in fundo lo splendido **Sylvaine di Nova**.

Ce ne sarebbero ancora una discreta marea, ma vabbè meglio stringere...musicalmente parlando, il 2022 mi è sembrato un anno davvero fantastico a tutti i livelli.

## Fumetto del 2022

A parte il solito magistrale **Zerocalcare con _No Sleep Till Shengal_**, sono stato prevalentemente mangofilo:

Sto piano piano mettendomi in pari con _Chainsaw Man_ (che mi affascina senza conquistarmi) mentre completamente in pari con il solito _One Piece_ e _My Hero Academia_, la cui conclusione mi sta piacendo senza convincermi del tutto.

Siccome non voglio far vincere sempre Michele, quest'anno metto in testa a tutti l'opera di Oda: 

con tutti i suoi limiti e le sue lungaggini, e anche capitoli con uscite decisamente brutte (_Gli Astri di Demenza_ [cit Sommobuta]) secondo me One Piece ha definitivamente raggiunto la vetta del fumetto per la sua importanza assoluta in termini di longevità, universalità e intrattenimento: 

[l'ho già scritto](/posts/ita/one-piece), ma _One Piece_ è diventato praticamente potente quanto la Disney. Solo che, a differenza della Disney, non parliamo di una gargantuesca azienda americana con migliaia di autori diversi, ma di un singolo uomo che dal Giappone negli anni ha letteralmente conquistato il mondo: 

per quanto mi riguarda, in questo senso solo Akira Toriyama può paragonarsi a Oda. Solo che Oda, nei numeri, lo ha pure superato!

PS: Extra-anno, ho finalmente recuperato quel capolavoro de _L'Incal_ della coppia Jodorowsky - Mœbius che è meraviglioso.