---
title: "Disco del Mese - Ottobre 2024"
subtitle: "Lazer Club - A Summer Story"
sommario: "Prima di tutto vorrei esordire con una menzione speciale in memoria del buon Paul Di'Anno..."
immagine: https://lastfm.freetls.fastly.net/i/u/770x0/6293e2324b31d32b6a980977952e262d.jpg
date: 2024-10-24
lang: it-IT
---

[_**Settembre 2024**_](/posts/ita/disco-del-mese-09-2024)

Prima di tutto vorrei esordire con una menzione speciale in memoria del buon Paul Di'Anno: 

dopo la sua scomparsa, mi sono riascoltato un sacco _Iron Maiden_ e _Killers_, trovandoli sempre dei dischi fenomenali, dove tra l'altro c'è pure una delle mie canzoni preferite dei Maiden (_Purgatory_).

La voce di Paul, probabilmente più vicina al punk che ai canoni di quello che sarebbe diventato lo standard dell'Heavy Metal, è una di quelle che rimpiango ogni volta che ascolto un gruppo che apprezzo musicalmente, ma che mi lascia freddo dal punto di vista vocale.

E bon: se per qualche motivo siete completamente a digiuno del genere, quei due dischi ve li consiglio vivamente per iniziare a prenderci confidenza.

Ma veniamo a note più liete e contemporanee, iniziando con...

## Lazer Club - A Summer Story 

Vi confesso che sono stato un po' in crisi per il disco del mese di questo ottobre, che sintetizzerei come _ricco-ma-boh_. 

Alla fine, per quanto mi riguarda, ottobre lo vince in extremis questa band synthwave fiorentina che, con le sue voci e suoni morbidi, si avvicina molto al classico synth pop degli anni '80 (dove, tra l'altro, l'Italia ha avuto un ruolo importante, ma questa è un'altra storia).

Sax in abbondanza, spesso più preponderante dei synth, e oh, sarà che sono figlio di un sassofonista (tra le altre cose), ma mi ci sono sentito particolarmente a casa, anche se di norma apprezzo la synthwave più aggressiva.

Però, ehi, adoro anche _(I Just) Died in Your Arms_ dei Cutting Crew, che qui ci starebbe alla grande, quindi tutto torna: 

collaborazioni d'altissimo livello, ottima produzione ed esecuzione, tracce ricercate e sì, il solito effetto finto ottantiano da _Stranger Things_ che si ama o si odia...

E di mio, capisco chi lo odia, ma non posso fare a meno di amarlo.

Brani preferiti: sono completamente ossessionato da _Heat of the Night_ (quel sax!), che è poi il motivo se metto in cima tutto il disco. 

Poi ho apprezzato molto _Sunset Drive_ (che fa da risposta a _Night of Summer Side_ dalla OST di Orange Road) e _Til We Meet Again_

PS: sì, la cover art è magnifica, complimenti a Lorenzo Marinezzi!

### Metaphor: ReFantazio Special Sound Track

Questa per ora è solo una menzione di merito, e a tal proposito ringrazio tantissimo [Efi](https://livellosegreto.it/@lunarvesperia@retro.pizza) ❤️!

Dicevo: 

è una menzione di merito, anche se posso dire fin da ora che la colonna sonora è S P E T T A C O L A R E.

D'altronde parliamo di Shoji Meguro: mica cotica direte voi (e direste bene), ma è la prima volta che lo si sente in un contesto epico/fantasy così lontano dal suo classico setting moderno/j-pop e trovare una OST così azzeccata non era poi così scontato.

Sono ancora agli inizi del gioco, e inevitabilmente, in base a quanto lo amerò (per ora molto), potrò pronunciarmi meglio anche sulla colonna sonora.

### Blood Incantation – Absolute Elsewhere

Cosa succede se incroci i Morbid Angel con i Pink Floyd, aggiungendoci pure un feat con i Tangerine Dream?

Tiri fuori i Blood Incantation!

Di mio, sono molto più in linea con la parte prog che con la parte death (sarà che i Morbid Angel li ascoltavo da pischello e non sono mai stati il mio: da quelle parti ero più di scuola Death di Evil Chuck), ma li ho trovati assolutamente originali e interessanti: il metal estremo anni '90 che incontra il progressive più psichedelico degli anni '70.

L'amalgama è abbastanza strana: a volte ho avuto la sensazione di sintonizzarmi su un mix di frequenze radio FM... però più di una nicchia può andare a nozze con questo stile. Bravi!

### Cementery Skyline - Nordic Gothic

Questo supergruppo sembra uscito da un sogno: 

- Mikael Stanne dei soliti amati Dark Tranquillity (che però qui non growla) 
- Markus Vanhala degli Insomnium (visti live l'anno scorso, stupendi)
- Santeri Kallio degli Amorphis (che mi sono molto simpatici)
- Vesa Ranta dei vecchi Sentenced (una band dell'adolescenza)
- Viktor Brandt dei Dimmu Borgir (di loro, in realtà, mi è sempre fregato poco)

Il disco è un classico goth rock anni '80-'90, ai limiti del pop ed estremamente radiofonico: richiama certi lavori dei Charon, i progetti solisti di Christian Älvestam, i classici Sister of Mercy e, soprattutto, Type O Negative (direi esplicitamente citati con quel basso).

Tutto considerato? Molto carino, ma niente di memorabile, forse era lecito aspettarsi di più dai nomi coinvolti.

### Master Boot Record - Hardwarez

Era un po' che non parlavo di un gente italiana, e dopo i Lazer Club sono contentissimo di raddoppiare!

Dunque: la Chiptune non la mastico, ma con la synthwave e certe soluzioni metal mi sento a casa.

Forse potremmo parlare di Industrial Metal? O meglio, di Electronic Metal? CPU Metal? Chip Metal? Master Bubbo? Boh, fate voi.

Da questo punto di vista, il disco per me è molto interessante per i motivi "sbagliati", ovvero le soluzioni ritmico/chitarristiche e i synth più convenzionali rispetto a quelli simil NES/GameBoy, che semplicemente non sono il mio.

Rispetto al suo altro progetto (Keygen Church), preferisco Vittorio in questa versione: ci ho sentito un vago eco dei soliti Carpenter Brut e Dance with the Dead, ma con meno Carpenter e più Commodore 64.

Traccia preferita: _RAM_

### Wintersun – Time II

Dopo 12 anni, il ritorno dei Wintersun è un secondo disco MeloBlack con forti tinte power, tanto che, come al solito con i Wintersun, temo rischi di scontentare sia i blackster che i paueroni. _One With The Shadows_ è un brano alla Ensiferum d'antan, con una produzione discreta e una pomposità a tratti eccessiva.

Oh, a me è piaciuto, però è uno di quei dischi che non consiglierei facilmente a nessuno perché non saprei davvero chi potrebbe apprezzarlo.

### Grand Magus - Sunraven 

Decimo disco di questo gruppo heavy metal svedese... carino, e più o meno il solito disco che ci si aspetta dai Grand Magus.

Vorrei dire di più, ma ammetto che mi è passato senza coinvolgermi troppo; lo segnalo giusto perché li apprezzo molto, e comunque è uno di quei dischi che mi fa piacere continuino a uscire.

### Ensiferum - Winter Storm

Sono tornati i soliti Ensiferum che da più di vent'anni cucinano la stessa minestra, forse oggi un po' più power e "pulita" (ma per questo anche più plasticosa) rispetto alle origini. In realtà li cito qui più per circostanza che altro, lo confesso.

_Scars in My Heart_, con la voce di Madeleine Liljestam, è molto carina (anche se piuttosto lontana dal loro stile, in linea con il sound di una miriade di altri gruppi scandinavi), e nel complesso il disco si fa ascoltare, però boh.

Forse sono io che non sono nella fase giusta, ma ci ho sentito molto mestiere e poco altro: nessun assolo, troppo cantato (da voci diverse).

### Paddy and the Rats - Lord of the Drinks

Folk punk irlandese (o celtic punk, che dir si voglia), che corrisponde a tutti gli stereotipi del caso, anche perché il gruppo in realtà è ungherese (il cantante Paddy O'Reilly in realtà si chiama Kristóf Oravecz) e trovo la cosa sempre molto divertente: esiste qualcosa di più variopinto dell'appropriazione culturale che il mondo ha attuato nei confronti dell'Irlanda? A parte questo, il disco sarebbe anche simpatico, se non suonasse fin troppo "pulito".
