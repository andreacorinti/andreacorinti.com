---
title: "Dimmi perché posti?"
subtitle: "È perchè mi va"
sommario: "Oggi mi è arrivato questo messaggio nel contact form e ho già risposto via email a G con una bozza di quanto segue, anticipando che avrei usato il suo messaggio come spunto per un post più generale."
immagine: /img/non-amarmi.jpg
date: 2024-01-18
lang: it-IT
---

Oggi mi è arrivato questo messaggio nel contact form:

![messaggio-contact-form-andrea-corinti](/img/g.jpg)

Ho già risposto via email a G con una bozza di quanto segue, anticipando che avrei usato il suo messaggio come spunto per un post più generale.

L'argomento di G era collegato con una polemica riguardo una faccenda del fediverso: non entro nel dettaglio per ragioni che spiegherò _strada scrivendo_.

Per altri motivi e attraverso vie traverse mi sono già trovato in questa situazione, e ci sta: 

la scorsa estate ho scritto alcuni riepilogoni incentrati su situazioni analoghe, e capisco che chi li aveva trovati interessanti (grazie!) potrebbe averne desiderati pure degli altri.

Che però, lo dico subito, non ci saranno!

### Come no?!

Eh, _no!_

Intendiamoci: 

non mi pento di aver scritto i vecchi post, poiché:

* A) Mi sembrava giusto documentare il mio punto di vista su alcune questioni.
* B) Personalmente, detesto recuperare discussioni sparse in mezzo a tanti thread diversi quando voglio chiarirmi le idee su qualsiasi argomento.

Tuttavia, se mi seguite (grazie bis!), avrete notato che non ho più trattato polemiche "istanzose".

### Perché?

Innanzitutto, l'esigenza di scrivere e condividere è un po' una maledizione, ma ha anche qualcosa di terapeutico.

Se però si decide d'incanalare questa maledizione per sterili botta & risposta, l'aspetto terapeutico prende e va allegramente a ramengo:

Inoltre, **non c'è pubblicità sul mio blog, non uso Google Analytics, non ho counter, cookies o altre forme di tracciamento**, quindi non me ne frega niente di click o quant'altro: 

m'importa solo (e moltissimo) dello scambio di punti di vista con altre persone interessate all'argomento che tratto, tutto lì.

Del resto, i post che scrivo derivano principalmente da due elementi:

1. Sento il bisogno di scrivere su un argomento che mi ha colpito/appassionato.
2. Scrivo un post che mi piacerebbe leggere ma che, per vari motivi, non esiste ancora. E quindi, lo faccio io!

Per quanto riguarda il Fediverso e come voglio viverlo, ho scritto un post in inglese che riassume bene tutto ciò che volevo dire: [_In the Fediverse I would like_](/posts/eng/what-i-want-from-fediverse/). 

Il Fediverso è diventato un tema che mi è entrato rapidamente nel cuore perciò sono sicuro che ne parlerò ancora in futuro, ma solo a determinate condizioni.

### Ovvero?

Evitare polemiche retoriche e stantie.

Ne ho parlato un po' quando ho spiegato [le ragioni della mia migrazione da mastodon.uno a livellosegreto.it](/posts/ita/mastodon-migrazione-2/) (se non l'avete mai letto, sappiate che è precedente a tutti i successivi casotti).

Cito i punti salienti (non è egocentrismo fidatevi, è pigrizia):

> Temo che l'elemento _"retorica sull'argomento del giorno"_ sommato a frasi più o meno fatte porti inevitabilmente a un ambiente che a me non giova e anzi, intristisce.

> Una cosa che dicono tutti in una forma di _pappagallismo simultaneo_.

> Ma soprattutto un tam-tam che, in fin dei conti, nell'economia dei destini dell'universo, non cambia un emerito cazzo.

### Perché, tu coi tuoi post pensi di spostare qualcosa?

No, ma appunto:

Visto che nella società in cui viviamo ciò che possiamo fare con le nostre forze è spaventosamente limitato, **preferisco parlare di cose che mi piacciono**, di cui magari si parla poco o comunque tendenzialmente sempre allo stesso modo. 

È lo stesso motivo che mi rende restio all'opera di _"evangelizzazione"_ degli utenti dei social commerciali facendo il _Testimone del Fediverso di Geova_.

Mi limiterei a dire che **il Fediverso è lì, esiste, e se unə vuole può entrarci come e quando vuole.**

Basta.

(che poi, è lo stesso approccio che ho con **Linux** e l'opensource più in generale).

Forse ho questa visione perché più qualcuno prova a covincermi di fare qualcosa più mi fa passare la voglia.

Cioè, [pensate a Matrix](https://www.youtube.com/watch?v=Smwrw4sNCxE) <small>(ma quanto era bello Matrix?)</small> : 

non è che Morpheus o Trinity si son presentati da Neo con campioncini e depliant. 

Insomma, **la curiosità e la voglia d'immergersi in certi mondi o c'è o non c'è, e per la maggior parte delle persone non esisterà mai.**

E, in confidenza? 

A me va benissimo così.

<small>(ma comunque, Cypher aveva ragione!)</small> 

### Thread

<iframe src="https://livellosegreto.it/@xabacadabra/111777737418163060/embed" class="mastodon-embed" style="max-width: 100%; border: 0" width="400" allowfullscreen="allowfullscreen"></iframe><script src="https://livellosegreto.it/embed.js" async="async"></script>

<mastodon-comments host="livellosegreto.it" user="xabacadabra" tootId="111777737418163060"></mastodon-comments>