---
title: "La guerra tra Russia e Ucraina"
subtitle: ""
sommario: ""
immagine: https://i.pinimg.com/originals/dc/1d/33/dc1d33763f8267e7bdd3a031782598f6.jpg 
date: 2022-02-25
lang: it-IT
---

Scrivo due righe su quest'argomento per mero egoismo: mi piace rivedere i miei vecchi post e collegarli a qualcosa che stava succedendo in un dato periodo.

Ecco: quello che succede dall'avvento degli anni '20 a questa parte non mi piace per niente.

Credo che buona parte della popolazione mondiale la pensi come me, quindi quanto segue sarà tutto ahimé molto scontato.

## I giornali

Da settimane m'incazzo perché, leggendo qualche quotidiano tramite MLOL (il servizio bibliotecario nazionale) spesso e volentieri le notizie sull'Ucraina venivano sbolognate in secondo piano a scapito di prime pagine su Draghi, Renzi e chi più ne ha più ne metta.

Questo guardarsi nell'ombelico, comportarsi come rane nel pozzo, è una delle cose che detesto di più dei media italiani. Anche perché poi si crea l'illusione di contare chissà che nel quadro globale.

## Europa

La verità delle ultime ore semmai ci ha dimostrato per l'ennesima volta che la stessa UE non sembra in grado di contare granché.

Da un lato gli accordi con il gas russo, dall'altro la colonizzazione de facto che rende l'Unione militarmente una propagazione degli USA.

Intendiamoci: penso che l'UE sia complessivamente meglio di USA, Russia e Cina, ma dobbiamo prendere atto un'altra volta che così non funziona e non può funzionare.

Che un'unione economica senza un'autentica unione politica è un coacervo di contraddizioni, che anche sul mero piano economico non ha senso avere paesi in cui il salario minimo è 1700 euro, altri dov'è 700 e altri ancora (ciao Italia) dove non esiste proprio, che avere una moneta unica è bello ma se ogni stato fiscalmente fa quel che vuole pure con aziende che agiscono su tutta l'area UE le cose non funzionano.

