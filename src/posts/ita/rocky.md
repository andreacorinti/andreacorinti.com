---
title: "Rocky Balboa"
subtitle: "Analisi di una Leggenda"
sommario: "Vista l'uscita di Creed (che devo assolutamente vedere) piuttosto che una futura ed interminabile premessa ho pensato fosse il caso di scrivere un bel post dedicato a Rocky Balboa..."
immagine:  https://raw.githubusercontent.com/Xabacadabra/Xabacadabra.github.io/master/images/rocky.jpg
date: 2016-01-17
lang: it-IT
---
Vista l'uscita di _Creed_ (che devo assolutamente vedere) piuttosto che una futura ed interminabile premessa ho pensato fosse il caso di scrivere un bel post dedicato a Rocky Balboa in quanto personaggio, saga, picchiatore della Guerra Fredda e ammaccatore di prosciutti.

## Sylvester Stallone

<img src="https://upload.wikimedia.org/wikipedia/commons/thumb/a/a2/Sylvester_Stallone_-_1977.jpg/800px-Sylvester_Stallone_-_1977.jpg" alt="analisi rocky balboa">

Parlare di Rocky per moltissimi versi equivale a parlare del suo creatore _Silvestro_: è il suo ruolo della vita, ["miglior amico immaginario"](https://www.youtube.com/watch?v=qsxVELVUThc) nonché, alle origini, una sua **straordinaria prova da sceneggiatore.**

<img src="https://upload.wikimedia.org/wikipedia/en/1/18/Rocky_poster.jpg" alt="analisi rocky balboa">

_Rocky_ rappresenta il cuore pulsante della carriera di Stallone, carriera fin troppo ingiustamente squadrata dall'alto in basso dal grosso della critica (non senza qualche ragione qua e la) tanto quanto perennemente celebrata dalla maggioranza del pubblico popolare.

## Lo Stallone Italiano

A pensarci oggi il nome fa molto pornostar (e [del resto...](https://en.wikipedia.org/wiki/The_Party_at_Kitty_and_Stud%27s)), ma nel complesso la dice già lunga su saga, personaggio ed autore (nomen omen non per niente):

**_Rocky_ è per massima parte una superba _sceneggiata_ italiana,** una moderna Maschera fuoriuscita della classica commedia dell'arte nostrana, un _teatro dei pupi_ con attori in carne ed ossa venuti su ad hot dog tanto quanto pizza e spaghetti.

Il senso di _pathos_ e di epicità scandita da ogni singolo cazzottone, il concetto di _Strada_, la colonna sonora dalla pomposità ai limiti della marcia nuziale...**Rocky è un sunto eccellente della nostra mentalità più amorevolmente _terronica_ mischiata alla realtà del sobborgo east-coast americano**, e ne attraversa con una certa precisione le sue varie fasi della seconda metà del '900:

<img src="https://media.cineblog.it/b/bb9/ROCKY-II-620x350.jpg" alt="analisi rocky balboa">

il Rocky giovane scapestrato, povero occasionale picchiatore della mafia negli anni '70 (_Rocky I_) diventerà un simpatico ristoratore borghese brizzolato degli anni 2000 (_Rocky Balboa_) in una perfetta parabola di pugni e vittorie, sull'altrettanto perfetto stile Jack La Motta (che non a caso ispirò pure un certo _Toro Scatenato_, ma quella è un'altra storia). 

<img src="https://dvdmedia.ign.com/dvd/image/article/774/774337/rocky-balboa-20070320033928627-000.jpg" alt="analisi rocky balboa">

In mezzo buttiamoci pure un bel quadro pseudo-reganiano ma pregno d'epicità nel cuore della Guerra Fredda (_Rocky IV_) ed ecco che abbiamo gli elementi per comprendere quanto questa saga risulti **imperiosamente connotata**, figlia dei suoi tempi e, forse proprio per questo, invecchiata bene.

## Bonus: Apollo Creed

<img src="https://www.todaysport.it/wp-content/uploads/2015/04/Apollo-Creed.jpg" alt="analisi rocky balboa apollo creed">

In molti non ci faranno poi troppo caso, ma **Apollo Creed** è un personaggio straordinario: 

**quasi interamente ricalcato su Muhammad Ali** (Cassius Clay), onnipotente pugile nero in un periodo in cui la segregazione razziale era storia fresca, leggenda sportiva americana consapevole del proprio status di moderno eroe dell'epica classica:

soprattutto, **Apollo non è il _"picchiatore negro"_ senza cervello che lo stereotipo razzista lascerebbe ispirare** (e come sarà per certi versi Mr T in Rocky III), **Apollo è una rockstar**, un atleta di classe dalla cultura della boxe inglese, superbo e raffinato tanto quanto Rocky è umile e rozzo: 

**Apollo è un Re, è Rocky lo Schiavo.**

Ed è Apollo, ricordiamolo, che _vince!_

## Conclusioni e Aspettative

Sono molto curioso e, per una volta, non troppo preoccupato dalla visione di questo _Creed:_ 

sarà che **mi basta la rassicurante presenza di Stallone**, sarà che il peggio è passato da un pezzo (_Rocky V_), ma l'idea di un Balboa mentore e comprimario mi intriga e non la trovo affatto fuori posto.

Alla base, **la saga di Rocky resta una delle più grandi biografie (più o meno) fittizie mai realizzate**, ha attraversato e continua ad attraversare decenni di cinema con la stessa spavalderia con cui Rocky/Stallone si sono presi quella marea di cazzotti e critiche e a me, una volta tanto, l'idea che un vecchio classico abbia ancora qualcosa da dire dopo tutto questo tempo _non fa male, non fa male!_