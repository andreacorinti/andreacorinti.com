---
title: "Futurama al tramonto del 2023"
subtitle: "Giorni di un futuro passato"
sommario: "Ho da poco visto il primo episodio dell'ottava stagione di Futurama, Il flusso impossibile, uscito lo scorso 24 Luglio su Hulu e distribuito in Italia su Disney+"
immagine: /img/futurama.jpg
date: 2023-07-27
lang: it-IT
---

Ho da poco visto il primo episodio dell'ottava stagione di _Futurama_, _Il flusso impossibile_, uscito lo scorso 24 Luglio su Hulu e distribuito in Italia su Disney+.

## Com'è? 

**L'episodio è carino e simpatico ma non lo definirei certamente un ritorno col botto.** 

Nulla di memorabile insomma, ma del tutto degno delle vecchie stagioni con un occhio di riguardo all'attualità fatta di _streaming_ e _bingewatching_, con molti (forse troppi) riferimenti alle peripezie della sitcom animata dalla vita più travagliata di sempre.

## Il futuro passato

Come infatti tutti i suoi fan sanno bene, _Futurama_ è morta e risorta tante di quelle volte da diventare praticamente la controparte seriale di un personaggio di _Dragon Ball_: 

![la-storia-di-Futurama](/img/futurama-storia.jpg)

La cosa più affascinante?

Nel suo DNA palesemente figlio di Douglas Adams (il capolavoro _Guida galattica per gli autostoppisti_ si respira ovunque), _Futurama_ risulta vittima di uno strano paradosso: 

Esattamente come Fry (ibernato nel 1999), **l'animo della serie ambientata nel 3000 è fondamentalmente ancorato ad una ventina di anni fa**.

![Amy](https://static.wikia.nocookie.net/enfuturama/images/1/1f/Character_Amy.png)

_ditemi voi se il look di Amy non vi ricorda quello di una ventenne poppettara del 2004_

se da un certo punto di vista questo _futuristico rétro_ è un limite che in altri sensi interessa anche i fratelli maggiori _Simpson_ (la tipica famiglia americana degli anni '90, oramai pressoché estinta), il valore nostalgico che _Futurama_ si porta dietro non è da trascurare.

## Avvenirismo

![Futurama-Star-Wars-9](https://static1.srcdn.com/wordpress/wp-content/uploads/2019/10/Star-Wars-Episode-9.jpg) 

Però uno dei punti forti di _Futurama_ è sempre stato giocare con tecnologie future più o meno probabili incrociandole con situazioni e comportamenti figli del contemporaneo...

un contemporaneo che, come detto, rischia fin troppo di sapere di ventesimo secolo.

![signor-burns-secco](https://media.tenor.com/RqTVEBZufN0AAAAC/burns-simpsons.gif)

_eh insomma, sto rischio io lo sento_

## Reset?

Il ritorno alla serialità rappresenta anche l'inevitabile reset allo _status quo_ della sitcom calcolando poco le evoluzioni narrative che i personaggi hanno avuto nel frattempo...o almeno credo eh, ma di solito col genere funziona così e a naso direi che l'ottava stagione di _Futurama_ non faccia eccezione.

Onestamente? 

Mi dispiacerebbe non poco, **visto che _"Nel frattempo"_, episodio finale di ben dieci anni fa, ha rappresentato una splendida conclusione per le storie di questi personaggi** che allo stesso tempo fa inevitabilmente piacere rivedere alle prese con nuove avventure.

Insomma: il solito discorso della mucca - o meglio, della _lumaca da slurm_ - da mungere.

Vedremo un po', ma ammetto che al momento il mio quinto senso e mezzo mi dice che ci troviamo di fronte all'ennesima trappola per millennial nostalgici, e quindi non certo alla scossa al mondo dell'intrattenimento animato USA che hanno rappresentato _Bojack Horseman_ o _Rick e Morty_.



