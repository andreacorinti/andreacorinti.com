---
title: "Disco del Mese - Maggio 2025"
subtitle: "Lorien Testard -  Clair Obscur: Expedition 33 (Original Soundtrack)"
sommario: "In realtà questa colonna sonora è uscita a fine aprile, ma beh..."
immagine: https://f4.bcbits.com/img/a4264606296_16.jpg
date: 2025-05-23
lang: it-IT
---

[_**Aprile 2025**_](/posts/ita/disco-del-mese-04-2025)

In realtà questa colonna sonora è uscita a fine aprile, ma beh...

## Lorien Testard -  Clair Obscur: Expedition 33 (Original Soundtrack)

L'esordio alla composizione videoludica di Lorien Testard ha avuto un impatto tale sulla mia _esistenza_ che oh, non potevo non metterla qui.

Anche perché, se _Clair Obscur: Expedition 33_ con ogni probabilità si rivelerà il gioco dell'anno, è anche per merito di questo compositore francese e delle atmosfere che ha saputo creare.

Che altro dire? 

Il gioco lo devo ancora finire (sono agli sgoccioli) ma posso dire che la OST è un capolavoro totale, e vi consiglio [di leggere le parole di Lorien](https://www.expedition33.com/post/composing-the-music)

_Une vie à t'aimer_ una delle cose più belle che sento da anni a questa parte, e non solo in ambito videoludico.

### Labyrinthus Stellarum – Rift

![Labyrinthus Stellarum – Rift](https://f4.bcbits.com/img/a0457885672_16.jpg)

Melodic-Black Metal dall'Ucraina a tinte sci-fi (??) che già così sembra di stare nei Forgotten Realms...

Ma oh, mi ci sono divertito parecchio! La produzione, i synth e alcune sonorità che mi riportano agli anni '80 con il piglio estremo e la velocità tipiche del black metal forniscono una combo interessante e soprattutto parecchio originale e, come [dicono su AMG](https://www.angrymetalguy.com/labyrinthus-stellarum-rift-in-reality-review/), la chiusura di _Nirlakh_ pare uscita da un _Metroid_ a caso.

### Feversea - Man Under Erasure

![Feversea - Man Under Erasure](https://f4.bcbits.com/img/a1813250046_16.jpg)

Post-black metal dalla Norvegia con voce femminile, un po' di clean e un po' di growl, un bel po' di elettronica e atmosfere vampirose, con riff sludge / thrash molto intrippanti:

strano mix ma oh, what's not like?

La cantante Ada Lønne Emberland va tenuta assolutamente d'occhio, ma tutta la band è molto interessante e s'inserisce benissimo nel discorso post-metal contemporaneo, con sonorità che per quanto mi riguarda rappresentano il futuro del genere.

### Men I Trust - Equus Caballus

![Men I Trust - Equus Caballus](https://f4.bcbits.com/img/a0128806043_16.jpg)

Interessante "dream pop" dal Canada (grazie a [Efi](https://livellosegreto.it/@effimera) per la segnalazione), strumentalmente mi piacciono molto perché ci sono sound ripresi paro paro dagli anni '80: 

Fleetwood Mac, Björk, Police e _Where I Sit_ che sembra una canzone degli Smiths (con una chitarra da Johnny Marr).

Non mi piace granché il cantato di Jessy Caron, ma direi che è un mio problema con tutto il cosidetto "chill pop" dove le cantanti spesso e volentieri sembrano avere la pressione sotto zero e qualche cannone di troppo in corpo.

La star della band per me è Dragos Chiriac alle tastiere / synth, e forse non è un caso che sia rumeno (che di elettronica com'è noto ne sanno parecchio, più o meno come Francia, Italia e Germania dei bei tempi andati: chiedere a Michael Cretu per maggiori informazioni)

### John Carpenter - Lost Themes 10th Anniversary Expanded Edition

![John Carpenter - Lost Themes 10th Anniversary Expanded Edition](https://lastfm.freetls.fastly.net/i/u/770x0/a269af44165501093e3f93429ead549e.jpg)

Fa strano siano passati già dieci anni, ma visto che non ne ho mai scritto da queste parti questa nuova edizione è una buona scusa per fare il punto:

Lo dico?

Lo dico: 

sebbene lo abbia amato moltissimo come regista, credo di amare ancora di più il buon vecchio Zio Carpenter nella veste di compositore dark syntwhave 

E non per nulla, la sua colonna sonora di _Fuga da New York_ e altri film incisero parecchio nel farmeli amare (sono un gran fan pure di quel carrozzone di _Fuga da Los Angeles_, sì).

Considerando quanta gente si è ispirata a lui nell'ultima decade (Carpenter Brut, ti fischiano le orecchie?) mi pare molto bello che, dall'alto dei suoi 77 anni, John Carpenter abbia ancora voglia di fare.

Magnifico sottofondo lavorativo e prodotto in modo divino. O diabolico dai, che con Carpenter funziona meglio.

[_**Giugno 2025**_](/posts/ita/disco-del-mese-06-2025)
