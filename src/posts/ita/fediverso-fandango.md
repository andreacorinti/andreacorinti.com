---
title: "Fediverso Fandango"
subtitle: "Note sparse su CW, politica, alt-text e altro"
sommario: "Ci sono cose che covo da un po' e che post-europee mi andava di fissare meglio scrivendole qui senza limiti di 500 caratteri, anche perché sono parecchie e il rischio di fraintendersi resta sempre alto."
immagine: https://upload.wikimedia.org/wikipedia/commons/9/93/Fediverse_logo_proposal.svg
date: 2024-06-12
lang: it-IT
---

Ci sono cose che covo da un po' e che post-europee mi andava di fissare meglio scrivendole qui senza limiti di 500 caratteri, anche perché sono parecchie e il rischio di fraintendersi resta sempre alto.

### CW

Partiamo dal mastodonte nella stanza: il CW.

Ora, il CW interessa in un certo modo solo mastodon e altri software, almeno da quanto emerso dalla conversazione con [@giacelvecio](https://diversispiritus.net.br/channel/giacelvecio). il che è un discorso che prima o poi andrebbe affrontato meglio anche vista la piega presa da Gargron negli ultimi tempi: 

**Mastodon è la mia piattaforma preferita, ma il suo accentramento nel fediverso + le recenti politiche di mastodon.social mi piacciono poco.**

Detto questo, concentriamoci sui CW di Livello Segreto:

### Usare i CW per: NSFW, SPOILER, GUERRA, POLITICA

Le regole del server di LS [sono 13](https://livellosegreto.it/about), possono essere lette in pochi secondi e rappresentano il patto che l'utente sottoscrive con l'istanza.

Ovviamente, visto l'approccio collettivo che LS comunque si porta dietro, ci sta se ne possa discutere: magari un giorno gli admin organizzeranno una sorta di dialogo-assemblea, ma nel frattempo andrebbero banalmente rispettate...forse tenendo in considerazione [la saggezza di Gioele Dix](https://www.youtube.com/watch?app=desktop&v=8xuAw0_6qwE) riguardo la mentalità italica, boh.

### _Tutto è politica_ 

'Sta frase è tanto vera quanto insopportabilmente retorica, personalmente oramai la leggo quasi come l'equivalente Open Source di _"e allora il PD?!1"_

Perché _certo_, tutto è politica, ma credo basti un minimo di buonsenso per comprendere gli opportuni distinguo che passano dalla riflessione su _La Repubblica_ di Platone e il riportare le stronzate del Generale Vannacci, no?

Potrei fare un discorso più largo sulla cronaca e l'argomento del giorno, ma di 'sta cosa ne ho già [parlato](https://www.andreacorinti.com/posts/ita/mastodon-migrazione-2/) ed è una faccenda molto personale. 

### Ma se non ti interessi di politica, non per questo la politica smetterà di interessarsi di te! Comodo postare solo nerdate!

Questo è un po' l'assunto che sta alla base di chi ha vissuto più che altro l'internet comunitario su facebook o twitter, e che per qualche motivo sembra trovare inconcepibile che **di politica ci si possa interessare e impegnare anche senza doverlo necessariamente sbandierare sul web.**

Più che altro, molto spesso a me sfugge l'utilità di cose come questa: 

_"Salvini ha detto una stronzata razzista, guardate!"_

Embè? 

Ora, ovviamente il fediverso è bello perchè è vario, ma ho ragione di credere che la stragrande maggioranza delle istanze italfone non sia esattamente composta da gente che vota Lega. 

E insomma, a che serve ribadire che la carbonara non si fa con panna e funghi se ci si trova a Roma? 

Specie quando magari, dopo aver letto giornali e discusso in real con chi di dovere, chi apre LS cerca di lasciarsi un po' di schifo alle spalle per svagarsi con roba bella, magari anche nerdate con cui è più difficile trovare persone con cui discutere e che alla fine rappresentano parte integrante del dna dell'istanza stessa. 

### IL CW è una CENSURA

Anche questo è un grosso equivoco: _no_. 

Un CW non significa assolutamente _"non postare di politica"_ [^forum], ma semplicemente nasconderlo nell'immediato, dando modo che venga aperto solo dalle persone interessate a discuterne.

E se pensate che per qualche motivo questo "comprometta" l'engagement, vale [l'ottimo thread d'esempio](https://livellosegreto.it/@KSGamingLife/112576071996662818) di [@KSGamingLife](https://livellosegreto.it/@KSGamingLife).

[^forum]: cosa che in realtà era vera in molti forum tematici, per chi se li ricorda

### L'Alt-text 

Giuro che scrivere due parole per descrivere brevemente l'immagine che si sta postando non è qualcosa di così faticoso, e lo dico io che spesso non sono dettagliato quanto vorrei/dovrei per pigrizia o altro: 

se vi pesa tanto il culo, probabilmente [non leggerete nemmeno questo lungo post](https://www.kwbell.eu/mastonotes/alt-text-for-mastodon-images/) ma io lo linko lo stesso. 

### Socialismo

Poco prima delle elezioni mi sono lanciato [in questo sproloquio (con CW!)](https://livellosegreto.it/@xabacadabra/112513442988209443) a cui mi ritrovo sempre a pensare quando saltano fuori queste "piccolezze" tecniche, proprio perché, se non passano manco quelle, mi pare naturale diffidare del prossimo per questioni ben più grandi, pure se si tratta del prossimo più virtuoso come ritengo quello del Fediverso.

### Boost / Reblog

![disattivare-i-reblog-retweet-su-mastodon](/img/reblog.jpg)

Questo è un discorso molto personale e controverso, perché **il boost di un post è tendenzialmente qualcosa di bello:**

creare diffusione a un messaggio che ha saputo catturare la nostra attenzione è bello, e per questo personalmente continuo a boostare.

Ma, da qualche tempo, ho deciso che non voglio vedere boost nella mia home.

Pure se erano generalmente bellissimi (merito delle persone che seguo che hanno ottimo gusto), pure se delle volte mi hanno fatto scoprire roba splendida...

però, in altri (rari) casi mi hanno fatto salire pure il sangue amaro, e soprattutto riportarmi a una sensazione che mi fece cancellare il mio primo account facebook nel 2010: 

_Ma io sto seguendo TE o Tizio, Caio e Sempronio? Ti hanno preso come addett* stampa?_ 

è un discorso complicato, ma quando seguo qualcun* è perché sono curioso di sapere cosa dirà, non cosa _condividerà_, anche perché magari ciò che condivide è qualcosa che ho già visto più volte, magari in contesti completamente diversi.

E insomma, si torna sempre a Bowie e _I'm Afraid of Americans_: 

>'I'm Afraid of Americans' was written by myself and Eno. It's not as truly hostile about Americans as say 'Born in the U.S.A.': it's merely sardonic. I was traveling in Java when the first McDonald's went up: it was like, 'for fuck's sake.' The invasion by any homogenized culture is so depressing, the erection of another Disney World in, say, Umbria, Italy, more so. It strangles the indigenous culture and narrows expression of life.[^DavidBowie]

[^DavidBowie]: [11 January 2016 - David Bowie: 30 Essential Songs](https://web.archive.org/web/20210411024605/https://www.rollingstone.com/music/music-lists/david-bowie-best-songs-33438/im-afraid-of-americans-1997-3-151698/)

Ecco, io voglio la roba indigena. 

Pure se è scritta male e mi fa incazzare, la preferisco alla diffusione di un articolo di _Kotaku_ scritto benissimo, perché mi dà l'idea che dall'altra parte ci sia una persona, non un aggregatore RSS. 

Ripeto: questa è una fissa personale e che per molti aspetti va in netto contrasto con lo spirito stesso del fediverso, me ne rendo conto: ma che ci volete fare, resto sempre un _ragazzaccio da forum._

## Thread 

<iframe src="https://livellosegreto.it/@xabacadabra/112604439352342748/embed" class="mastodon-embed" style="max-width: 100%; border: 0" width="400" allowfullscreen="allowfullscreen"></iframe><script src="https://livellosegreto.it/embed.js" async="async"></script>

<mastodon-comments host="livellosegreto.it" user="xabacadabra" tootId="112604439352342748"></mastodon-comments>