---
title: "Recensione 1000 Anni da Vampiro"
subtitle: "Solo RPG al sangue, prego"
sommario: "Tagliamo subito la testa al pipistrello, se non avete quella strana alienazione mentale che vi porta a godere nel creare background e storie per i vostri personaggi nei giochi di ruolo, 1000 Anni da Vampiro non è roba per voi..."
immagine: https://i0.wp.com/narrattiva.it/wp-content/uploads/2021/06/Cover-animation-v.04.gif
date: 2024-01-14
lang: it-IT
---

Tagliamo subito la testa al pipistrello: 

se non avete quella strana alienazione mentale che vi porta a _godere_ nel creare background e storie per i vostri personaggi nei giochi di ruolo, **1000 Anni da Vampiro non è roba per voi.**

Come del resto non credo possa essere roba per voi un qualsiasi GDR da fare in solitaria, salvo forse i libri game (ma parliamo già di un altro campionato).

## One Page Solo Engine

Per darvi un'idea di quello di cui stiamo parlando, potete provare gratuitamente lo splendido [**One Page Solo Engine**](https://inflatablestudios.itch.io/one-page-solo-engine) di Inflatable Studios, che è poi la mia esperienza basica con tutto ciò che concerne il gioco di ruolo in solitaria e funziona piuttosto bene con un sacco di sistemi diversi.

## Sindrome da GM

In generale, credo che questo mondo sia fatto principalmente per chi ha esperienza come Master e ama costruire storie mettendoci in mezzo una buona dose d'imprevedibilità.

## Sistema 

In teoria semplice ed essenziale, in pratica un po' da prenderci la mano per la gestione di Ricordi ed Esperienze: 

confesso di essermi un po' perso lì in mezzo, ma forse anche perché ho fatto fin troppi salti temporali e mi dava fastidio associare Esperienze a Ricordi con cui c'entravano poco "forzando" un po' le cose...tuttavia, considerando che i Ricordi trasferiti nel Diario tecnicamente sono _solo lì_ e non nella testa del vampiro tenere in equilibrio la narrazione che volevo è stato più complicato nel previsto.

Nulla di grave, intendiamoci: con ogni probabilità sono più fisime mie che un vero e proprio malus del gioco, ma il target per un prodotto del genere credo che più o meno forzatamente si porti appresso il suo nutrito bagaglio di fisime quindi è un fattore da tenere in considerazione.

## Digitale o carta e penna?

L'autore stesso caldeggia l'utilizzo di un word processor (per la verità per me fin troppo limitato, ma soprassediamo) ma credo che con qualche accorgimento un approccio meno digitale e più analogico al gioco possa portarsi appresso una buona dose di fascino:

il mio consiglio spassionato, che probabilmente applicherò per la mia prossima run, è **avere due quaderni distinti: uno per la scheda, uno per gli spunti e quindi il gioco vero e proprio.**

Questo perché, col passare dei secoli, non è dato sapere quanto la scheda del vostro vampiro possa diventare ricca e articolata, specialmente se avete in mente di inserire un buon numero di Mortali.

## Narattiva 

![narattiva](https://pixel.livellosegreto.it/storage/m/_v2/627614251342880884/3b17271c9-2ea36d/P7s6YJY1LNML/K0mLvC4ola5xgTXYDINZ07JRUrEMSwth3EQBpR4o.jpg)

Da loro avevo già preso la bellissima edizione di Dungeon World, quindi andavo sul sicuro: 

l'unica remora che posso manifestare (che però immagino caratterizzi anche l'edizione originale) sta nella **leggibilità delle pagine degli spunti**: 

fighissime a vedersi eh, ma visto che le diottrie sono quelle che sono un pelo di contrasto in più non m'avrebbe fatto schifo.

Tolto questo dettaglio, l'edizione è splendida, funzionale e colma di _Spunti_ fantastici. 

Il fatto poi che **ogni libro sia unico** in termini di cover e spunti è una vera e propria figata, diciamocelo: sono quei piccoli colpi di genio che nell'universo GdR indie possono fare la differenza.

## Esempio di Gioco

Sto usando [**questo blog**](https://1000-anni-da-vampiro.netlify.app/) per tenere traccia delle avventure del mio vampiro - quando avrò finito con lui, probabilmente riciclerò lo stesso sito e archivierò questa prima giocata in un pdf epub riveduto e corretto.

Spero non ci siano troppi errori (di gioco, ortografia, sintassi, refusi storici e blabla) ma tenete conto che **il bello di 1000 Anni da Vampiro è proprio concedersi sessioni lampo nei ritagli di tempo**, tanto per sciacquare i panni nello Stige c'è sempre tempo.

## Linkacci 

Potete acquistarlo direttamente [**dal sito di Narattiva**](https://narrattiva.it/it/shop/libro/1000-anni-da-vampiro/) oppure da quel cattivone di [**Amazon**](https://amzn.to/4b0huVQ)