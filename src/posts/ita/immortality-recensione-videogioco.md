---
title: "Immortality - Recensione del videogioco di Sam Barlow"
subtitle: "Straordinario e sorprendentemente nuovo nella sua essenzialità."
date: 2022-08-31
sommario: Coincidenza volle che io abbia appena finito di leggere Il Monaco di Lewis (è un libro bellissimo che porta egregiamente i suoi più di 200 anni, consigliato a tutti i fan del gotico) perciò mi sono ritrovato con un passaporto privilegiato per entrare in questo nuovo, splendido figlio di Sam Barlow.
immagine: /img/immortality-sam-barlow.jpg
lang: it-IT
---

* [recensione su Steam](https://steamcommunity.com/id/xabaras89/recommended)

Straordinario e sorprendentemente "nuovo" nella sua essenzialità. 

Coincidenza volle che io abbia appena finito di leggere _Il Monaco_ di Lewis (è un libro bellissimo che porta egregiamente i suoi più di 200 anni, consigliato a tutti i fan del gotico) perciò mi sono ritrovato con un passe-partout privilegiato per entrare in questo nuovo, splendido figlio di Sam Barlow.

Ma cos'è _Immortality_? Un videogioco, un film, entrambe le cose? Mi imbarazza un po' citarmi, ma ho appena scritto un saggio dove evidenzio un'ovvietà forse troppo sottovalutata: 

> quando diciamo videogame è come se stessimo ragionando genericamente di “cibo”, considerando allo stesso tempo un insieme che in realtà include elementi tra loro differenti come melanzane, tofu o tiramisù. Analogamente, quando parliamo dell’insieme "videogioco" possiamo intendere opere d’arte, e-sport, semplici
passatempi ma anche veri e propri giochi d’azzardo.

> _Da [Giochi Troppo!](/projects/giochi-troppo/)_

Direi senza dubbio che _Immortality_ rientra ampiamente nella categoria delle opere d'arte, un esempio di potente crossmedialità che sfrutta alla grande recitazione, sceneggiatura, fotografia e partecipazione del giocatore. 

Lo spettro di Kubrick è lì che ci guarda sornione, mentre attraversiamo vent'anni di cinema con una resa portentosa di fotografia, trucco e parrucco dei rispettivi decenni mostrati.

Lo so: in molti a leggermi penserete "ma quante pippe..." (non intendendo la meravigliosa Manon Gage eh) e avete assolutamente ragione, però se non avete un minimo di delirio ad aleggiare nel vostro cranio dubito che questo gioco possa fare per voi. 

E ci sta tutto: 

se siete fan di Barlow, potete comprarlo a scatola chiusa. Altrimenti forse una capatina su _Her Story_ e _Silent Hill: Shattered Memories_ (che è tutt'altra pasta, ma ha la sua mano dietro) potrebbe aiutarvi a prendere le dovute misure prima dell'acquisto.

Di sicuro lo consiglio a chiunque sia interessato alla sperimentazione narrativa e alla crescita creativa del medium videogioco, dove il "gameplay" è un discorso di link e composizione di puzzle, e l'esperienza in generale è forse più vicina al cinematografico che al videoludico.

Detto ciò, aguzzate bene le orecchie (magistrale uso degli effetti sonori) e state attenti perché in diversi casi può sembrare di avere le avere le traveggole.

PS: Questa è l'impressione delle prime ore, ovviamente mi riservo il diritto di aggiornare questa recensione più avanti.

## Aggiornamento

Sono arrivato a quello che immagino sia uno dei possibili finali, sono sconvolto e posso dire che è la prima volta che mi sono spaventato in un videogioco (ci era andato vicino giusto Silent Hill 2 in qualche scena, ma qui siamo decisamente oltre) 

Una volta tanto credo che diventerò un completista: ci ho speso 10 ore in un giorno e mezzo e questo già dice tantissimo, mi divertirò un sacco a sviscerarlo. 

Mi sento di ribadire che non è un gioco per tutti i palati, che non capire esattamente quello che si deve fare e come farlo è _parte integrante_ dell'esperienza, quindi se non si entra in quell'ottica difficilmente lo si potrà apprezzare a dovere. 

In ogni modo, un gioco fatto da Dio. O dal Diavolo, a voi la sentenza. 

**[Se l'avete finito, qui ne parlo con tutti gli spoiler del caso](/posts/ita/immortality-spiegazione/)**

## Discussione

<script async src="https://telegram.org/js/telegram-widget.js?19" data-telegram-post="xabacadabra/127" data-width="100%"></script>
