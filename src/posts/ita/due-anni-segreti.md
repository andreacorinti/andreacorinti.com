---
title: "Due anni segreti"
subtitle: "secondo compleanno mastodontico"
sommario: "Sono andato a rileggermi il post dell'anno scorso prima di buttare giù qualcosa: grossomodo, direi che quanto riportato resta valido anche oggi...con un minimo di disincanto in più, ammettiamolo."
immagine: https://upload.wikimedia.org/wikipedia/commons/8/8f/Eo_circle_red_number-2.svg
date: 2024-11-21
lang: it-IT
---

Sono andato a rileggermi il [post](/posts/ita/un-anno-segreto/) dell'anno scorso prima di buttare giù qualcosa:

grossomodo, direi che quanto riportato resta valido anche oggi...con un minimo di disincanto in più, ammettiamolo.

### Fediverso arrancante 

Non ho volutamente guardato statistiche e dati per farmi un'idea visto che:

- A) questo è pur sempre un post personale e quindi trovo giusto riportare la mia esperienza, niente di troppo analitico o _oggettivo_, prendetelo per quello che è
- B) tra _mastodon.social_, account inattivi e tricche&ballacche non so quanto i numeri possano dare un valido riscontro di ciò che succede in città ([eeeeh](https://i.pinimg.com/736x/55/db/ea/55dbeabcc9bf91e900d2e34dc56e3feb.jpg))

e insomma, **la mia percezione è che nell'ultimo anno il fediverso si sia un pelo contratto**:

fisiologico, visto che dopo il boom dovuto al fuggi-fuggi generale da Twitter questa tendenza si era già vista da subito, e che chi cerca quel tipo di esperienza in ogni caso probabilmente si è accasato su istanze dalla vocazione generalista (specialmente _mastodon.social_).

### Effetto Musk + Trump

Quanto avevo appuntato qui sopra ovviamente precede il recente esito delle elezioni USA e il ruolo centrale svolto da Musk nella rielezione di Trump, con un conseguente nuovo esodo da X e una situazione che sulla carta ricorda quella del 2022...ma che a 'sto giro forse ha portato migrazioni più verso bluesky.

In ogni modo, parliamo di singoli eventi che hanno a che fare con quello che succede "fuori" dal fediverso: 

durante il resto dell'anno, direi che la contrazione di cui sopra sia stata più o meno la norma (ma ripeto, è tutto percezione personale e nulla di statistico) e che la principale attrattiva del fediverso è rappresentata "solo" dallo schifo che c'è altrove.

![Livello-Segreto](https://cdn.masto.host/livellosegretoit/site_uploads/files/000/000/005/@1x/ae2c2ed79689631b.png)

### Livello Segreto

La vocazione generalista di cui parlavo sopra si è abbastanza consolidata pure nell'istanza dove bazzica il sottoscritto, ovvero Livello Segreto. 

Intendiamoci, volente o nolente le istanze attive finiscono puntualmente per parlare di tutto (e non sempre è un male eh!), vedi anche _mastodon.gamedev.place_ o _mastodon.art_: 

**se nel server c'è scambio su base quotidiana, temo che l'effetto "trend del giorno" salti sempre fuori.**

Certo, la situazione internazionale tra guerra in Palestina, le elezioni americane più le solite mattate della politica italiana ci hanno messo molto del loro.

Il guaio è che, CW o non CW, i sopracitati thread "da twitter" hanno finito per farla da padrone un po' ovunque e, anche in un ambiente "nerd" come Livello Segreto, temo sia molto più facile ottenere scambio parlando della minchiate della Meloni piuttosto che boh, di _Metaphor: ReFantazio_.

E direi che è inevitabile: 

io sono il primo che caldeggia l'utilizzo del fediverso come angolo di evasione e discussione positiva, ma è anche naturale che la cronaca e le dinamiche da social convenzionali passino pure lì - d'altronde sono anni che internet funziona in questo modo.

### Di videogiochi e altre nerdate

Non che questo abbia bloccato il discorso videoludico e di cultura pop, intendiamoci: 

ho partecipato a / visto molte discussioni bellissime anche quest'anno, anche perché fortunatamente il grosso degli account "soliti noti" sono rimasti attivi (anche se talvolta migrati altrove) e in generale nel bilancio della mia esperienza i punti positivi superano di gran lunga quelli negativi: 

a tal proposito, segnalo che ultimamente c'è stato un bell'ampliamento di discorsi musicalmente metallosi grazie a [@Efi](https://livellosegreto.it/@lunarvesperia@retro.pizza) (che è appunto migrata su _retro.pizza_) e [@Zel](https://livellosegreto.it/@Zel)!

### Comunità

![forum-meme](https://preview.redd.it/vbp06a8pb2t91.jpg?auto=webp&s=70cf877081dde35d965fdd6f6c179d6528e94826)

Quello che forse ho percepito meno **è un certo senso comunitario**: 

forse perché per nomadismo/tempo non ho modo di partecipare alla Zona Warpa o altri eventi dal vivo come i raduni di [K&S](https://livellosegreto.it/@KSGamingLife), forse perché oramai le dinamiche dei social network ci hanno abiutato a restare chiusi in microbolle che di tanto in tanto al massimo si sfiorano senza mai toccarsi davvero, pure se convivono nello stesso server.

Mi spiace per esempio che la [Warp](https://warp.livellosegreto.it/) pare essersi fermata, o le difficoltà che temo attraversino il progetto Pixel ([qui](https://livellosegreto.it/@ed/113311769136005676) il buon [@Ed](https://livellosegreto.it/@ed) affrontava il discorso) 

Poi oh: 

sono tutti passi utili, fisiologici, che servono per trovare una direzione e che legittimamente possono coinvolgere o meno - io stesso ho smesso di guardare Pixel proprio perché di base cambiava poco rispetto all'utilizzo che faccio di mastodon.

Di mio, **penso che forse servirebbe enfatizzare di più Livello Segreto in quanto Livello Segreto** con qualche tipo di evento aggregativo o, come si scriveva in [questo thread](https://livellosegreto.it/@ed/113487367348413166) parlando di altre cose, una sorta di struttura più affine ai soliti forum di cui blatero sempre (ma nutro diversi dubbi in proposito io per primo che lo sto scrivendo).

### Selezione ad personam

![berlusconi](https://i.makeagif.com/media/8-08-2015/rYjtBw.gif)

In parziale contrasto con quanto appena scritto, **confesso di aver maturato un certo scazzo nel leggere roba che non mi piaceva (soprattutto per i toni con cui veniva scritta)** nonché il reiterato ignorare quel minimo di regole presenti sul server (CW e Alt-Text) o dare la sensazione di "partecipare" solo per tentare di promuovere la propria roba (se ne parlava [qui](/posts/ita/account-collettivo/)). 

Da fine ottobre, ho ripulito un po' la lista di chi seguo per avere una home il più possibile fatta su misura per me e composta principalmente da persone con cui interagisco. 

Certo: la cosa è proprio l'antitesi del discorso comunitario che dovrebbe sempre cercare apertura, pazienza e comprensione...Però, visto che: 

1. gestisco solo me stesso
2. sono ossessionato dal tempo e da come lo spendo

personalmente ho deciso di rinchiudermi ancora di più nella mia simpatica bollicina (vedi anche questo [post](/posts/ita/torre-d-avorio/))

Cito uno stralcio di quanto ho scritto il mese scorso con privacy lucchettata (solo follower): 

>"Insomma, sì, lo ammetto: ho intenzione di fare un uso marcatamente personale e CRIMINOSO del fediverso pubblico (Cribbio!), evitare qualsivoglia flame sul nascere senza per questo escludere a priori scambi anche accesi con chi ha opinioni diverse dalle mie, e che magari può pure arricchirmi pure se ci si manda virtualmente a quel paese (sembra un controsenso eh lo so, ma vi assicuro che è possibile!)"

[_SÌ-PUÒ-FARE!_](https://www.youtube.com/watch?v=rdkecMOT1ko)

### Ok, ma per il collettivo _cosa_ si può fare?

Credo che le amministrazioni delle varie istanze dovrebbero lavorare un po' su iniziative che possano fare da collante: 

tipo i classici topic da forum che ogni tanto si facevano per coinvolgere persone che, vuoi per timidezza vuoi per altro, tra loro tendono a parlarsi poco: 

spesso bastano semplici rubrichette da diffondere via hashtag...senza che debbano essere necessariamente legate all'istanza eh!

Anzi, trovo ancora più bello far partire qualcosa e lasciarla andare per la sua strada in altri contesti, con cui magari si può creare un ponte comunicativo (l'isolamento tra "local" è un'altra croce che il fediverso mi pare portarsi fisiologicamente dietro).

### Conclusioni Generali

Purtroppo col resto del fediverso ho interagito davvero poco, soprattutto quello anglofono con cui quest'anno ho avuto pochissimi scambi (ma filtrare post interessanti da quelle parti è ancora più complesso), c'è sempre lo strapotere interno di Mastodon e, in generale, le sensazioni che mi arrivano da Gargron non mi fanno ben sperare per il futuro.

Forse sono un po' disfattista, ma oramai temo che il web comunitario non se la passi benissimo da nessuna parte.

### Conclusioni Segrete

Diciamo che questa è la mia opinione da semplice utente: 

Secondo me LS ha tutte le potenzialità per ritagliarsi un proprio spazio ancora più definito e connotato, proprio perché è complessivamente un ambiente bellissimo, con un regolamento e una filosofia di fondo ottimi, nonché determinati temi di fondo utili per fare comunella (anche per chi non li bazzica troppo!)

Anche per questo, pure se spesso mi sono ritrovato a pensare cose del tipo _"se mi facessi la mia microistanza non credo la mia esperienza cambierebbe più di tanto_" e sto un po' esaurendo la pazienza da dedicare al social-web, mi sento ancora molto felice di far parte di Livello Segreto!

<mastodon-comments host="livellosegreto.it" user="xabacadabra" tootId="113519584110514648"></mastodon-comments>