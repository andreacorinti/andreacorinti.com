---
title: "La notte che bruciammo Chrome"
subtitle: "Osservazioni sulla raccolta di racconti di William Gibson."
sommario: "Osservazioni sulla raccolta di racconti di William Gibson"
immagine: http://3.bp.blogspot.com/-1PcMqhXhQs4/UviC7Pm9BwI/AAAAAAAAG18/YevtQpotQyw/s1600/la+notte+che+bruciammo+Chrome+cover.jpg
date: 2022-05-14
lang: it-IT
---

_scritto originariamente nel febbraio 2014_

## In soldoni (o innesti, fate voi)

> "Immagina un alieno, mi aveva detto una volta Fox, che arrivi sulla Terra per identificare la forma intelligente dominate sul pianeta. L'alieno da un'occhiata e poi sceglie. Cosa pensi che abbia scelto?" 
Io probabilmente alzai le spalle
"Le zaibatsu", disse Fox. "Le multinazionali. Il sangue di una zaibatsu è fatto d'informazioni, non di gente.
La struttura è indipendente dalle vite individuali che la compongono. Le aziende sono una forma di vita."
_New Rose Hotel_

**William Gibson** è, con ogni probabilità, il padre del cyberpunk.

Se c'è uno che potrebbe contendergli questo "titolo", è **Bruce Sterling** che (tra le altre cose) ha scritto a quattro mani con Gibson uno dei racconti di quest'antologia.

Ergo, se v'interessa un'introduzione al genere, recuperate subito questo libro. 

Parliamo di 250 paginette, eppure rappresentano un summa creativo capace di pigliare a schiaffi il grosso della fantascienza cinematografica.

![bruciammo-chrome](http://1.bp.blogspot.com/-qQ9W8B2kCrA/UviF8wQtk2I/AAAAAAAAG2I/35qEE6SeibE/s1600/burning-chrome.jpg)

> La notte che _realizzammo il sogno erotico di Mozilla e Microsoft_

_La notte che bruciammo Chrome_ è una serie di racconti brevi antecedenti ai lavori più celebri di Gibson (come la _Trilogia dello Sprawl_), scritti nell'arco di tempo che va dal 1977 al 1985.

Se non sapete cosa s'intende per cyberpunk potete farvi una veloce wikipediata (dando anche solo uno sguardo a bibliografia/filmografia) ma, come detto, quest'antologia rappresenta un ottimo biglietto da visita per il genere.

## Una saporitissima macedonia

![Johnny Mnemonic](http://2.bp.blogspot.com/-S52v7aI9BRs/UviM3MxG8yI/AAAAAAAAG2Y/QG3MliBdbmM/s1600/johnny_mnemonic-poster-it2.jpg)
> Johnny Mnemonic, con Keanu Reeves, è uno dei due film tratti dai racconti di Gibson presenti nell'antologia

Limitarsi a dire che i dieci scritti che compongono il libro rappresentano dei fondamentali esponenti del genere, o decantare la bontà della prosa di Gibson (talvolta spiccatamente noir, talvolta colma di un melanconico romanticismo) non renderebbe giustizia al senso di varietà che passa da una storia all'altra.

![William Gibson visto da Sergiy Krykun](http://3.bp.blogspot.com/-nlMKhHmmbJY/UviVyogH2BI/AAAAAAAAG3A/ofnM6u4qC9s/s1600/william_gibson_by_sergiykrykun-d3017x0.jpg)
> William Gibson visto da Sergiy Krykun

Il tono del narratore di turno può essere sia dinamico e scorrevole che enigmatico e lento, necessitante una lettura più cerebrale, e neppure soggetti e ambientazioni (per non dire i vari generi letterari) risultano poi così imparentati.

Giusto per fare qualche esempio spiccio:

_Il Mercato d'Inverno_, straordinariamente emotivo (forse il racconto che ho preferito), è molto diverso dai risvolti politici (guerra fredda portami via) legati all'esplorazione spaziale che fanno da fondamento a _Hinterland_ e _Stella rossa, orbita d'Inverno_.

Ancora, _La razza giusta_ per molti aspetti mi ha ricordato il miglior Tiziano Sclavi in un possibile soggetto per qualche storia di Dylan Dog, proprio perché dotato di un cipiglio molto diverso da racconti più "classicamente cyberpunk" quali _Johnny Mnemonico_ o la storia da cui l'antologia prende il titolo

## "Faceva caldo, la notte che bruciammo Chrome."

![New Rose Hotel](http://4.bp.blogspot.com/-0BHfcqb2YLE/UviO5DlhINI/AAAAAAAAG2k/IEoXVr5zHK0/s1600/New-Rose-Hotel_reference.jpg)

> l'altro film tratto dal libro è _New Rose Hotel_ che, a dispetto del cast importante (e di un'Asia Argento in intimo) ha avuto poco riscontro sia in termini di critica che a livello di pubblico.

Come si è intuito, Gibson è un autore poliedrico, ispirato e matto.

Per questi motivi, è molto facile venire letteralmente travolti dal suo stile e immersi nella lettura...ma allo stesso modo non è da escludere che alcuni racconti possano lasciare abbastanza indifferenti, con il palato di chi legge unico e insindacabile giudice

Di mio, posso dire che di palati Gibson ne sa raggiungere molti e sopratutto estremamente diversi (a differenza di quanto spesso accade con la fantascienza più convenzionale) e che chiunque dovrebbe concedersi l'onore di addentrarsi nei suoi mondi distopici

E con questo, inforcando i celeberrimi occhiali a specchio (simbolo universale del cyberpunk) chiudiamo il file.

Alla prossima, netrunners !

![JC Denton - Deus Ex](http://2.bp.blogspot.com/-o-mvBlqyHaw/UviU0wJWJgI/AAAAAAAAG20/WC6TKP6R4CM/s1600/Jc+Denton.jpg)