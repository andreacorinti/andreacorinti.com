---
title: "Atene e la Grecia ai tempi del Corona"
subtitle: "Diari della Quarantena #2"
sommario: "Molte volte ho pensato di scrivere della mia esperienza greca"
immagine: https://upload.wikimedia.org/wikipedia/commons/thumb/d/da/The_Parthenon_in_Athens.jpg/1024px-The_Parthenon_in_Athens.jpg
date: 2020-03-21
lang: it-IT
---

Molte volte ho pensato di scrivere della mia esperienza greca.

Vivo ad Atene da più di otto mesi: 

Non tanto da considerarmi ateniese ma abbastanza per non sentirmi più un turista, e su Atene e la Grecia ne avrei di cose da dire.

Cose belle, cose brutte, tanto vissuto personale condito da una buona dose d'esperienze che potrebbero essere utili a chiunque volesse venire qui.

Cose che avrei scritto e scriverei.

Che forse un giorno scriverò.

Ma non in questi giorni dove, di punto in bianco, siamo stati catapultati nel preludio di un romanzo di Hemingway:

L'incombenza del **Corona Virus**, la pandemia _mentale_ prima ancor che fisica, le **minacce turche** sul fronte orientale, i terremoti, **l'immigrazione usata come arma** e gestita Dio solo sa come dalle forze greche, la mancanza di posti letto negli ospedali, l'isolamento forzato in solitudine, **lo smartworking**, l'ansia per la famiglia e per gli amici in Italia mentre nella mia **Lombardia** i morti si contano a migliaia.

Con questa sanguinaria primavera che incombe, mi ritrovo ad ascoltare **Schubert e leggere Murakami** facendo il cosplayer dell'intellettuale che non sono (e che per compensare abusa pure di Steam, Retroarch e Pornhub), il tutto fra un corso di JavaScript e l'altro, in attesa che mi spediscano il Mac per iniziare a lavorare da casa questo lunedì sperando in uno straccio di stipendio per il prossimo Aprile.

_Dalla Grecia ora non si può uscire_

Mi dico mentalmente, in un impeto di claustrofobia.

Che poi non sarebbe nemmeno tale, essendo io semmai agorafobico e _hikikomori_ latente.

Ma forse lo ero nel mondo di prima, quello che ormai ci siamo lasciati alle spalle.