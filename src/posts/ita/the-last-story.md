---
title: "The Last Story - Retrospettiva"
subtitle: "Un figliol prodigo, ma anche un prodigio"
sommario: "Dopo giusto quella decina di anni, fedele allo spirito del #BacklogPass, ho finalmente deciso di colmare una delle varie lacune che mi porto dietro da troppo tempo..."
immagine: https://upload.wikimedia.org/wikipedia/en/d/d8/Last_Story_Box_Art.jpg
lang: it-IT
date: 2025-01-08
---

Buon 2025 a tutte e tutti! 

Mentre sono alle prese con Final Fantasy XII, ho rispolverato questa retrospettiva abozzata verso dicembre:

dopo giusto quell'abbondante decina di anni, fedele allo spirito del [#BacklogPass](https://livellosegreto.it/tags/BacklogPass), ho finalmente deciso di colmare una delle varie lacune che mi porto dietro da troppo tempo: 

armato di Steam Deck e dell'emulatore Dolphin, mi sono divorato _The Last Story!_ 

### Sintesi a caldo

Postata su Livello Segreto dopo qualche ora di gioco, direi che riassume il discorso che elaborerò meglio nei paragrafi sotto:

Ora.

Cosa ci racconta Last Story?

Il canovaccio è dei più classici, con tutti i cliché del caso. 

Tuttavia regia, direzione artistica e personaggi hanno quel "qualcosa" di magico che oh, mi conquista ogni santissima volta: 

sono un po' i fattori di cui lamentavo la mancanza in [Metaphor](/posts/ita/Metaphor-Refantazio) per intenderci.

Poi...

**È breve** (sulle venti ore).

Lineare.

Con poche side quest e un'esplorazione decisamente ridotta all'osso. 

E posso dire che tutto questo lo percepisco come una serie di _pregi_? 

Certo, ha **un sistema di combattimento che per me è un atroce delirio sperimentale**.

Poi chissà, magari su Wii un suo senso poteva averc...no dai, per me no (ma ammetto che gli action RPG non sono proprio il mio pane), anche se c'è comunque da dire che dopo un po' ci si fa il callo.

Il punto è che, tornando sempre al discorso di _Giochi Troppo_, quelli che all'epoca avrei vissuto come dei difetti oggi mi sembrano delle qualità inestimabili, tanto che mi piacerebbe ci fossero altri JRPG altrettanto rapidi e "concentrati" in giro.

### Final Fantasy 

Se avete già letto qualche post di questo blog lo saprete già, perciò non mi dilungherò sul mio sconfinato amore riguardo la "serie classica" di _Final Fantasy_, quella che arriva al decimo capitolo e possedeva grossomodo lo stesso team di sviluppo. 

Buona parte di quel team è ancora in Square Enix (principalmente Kitase e Nomura) mentre l'altra ha dato vita a **Mistwalker**, fondata dallo storico capoccione Sakaguchi (il papà della serie) con l'eterna complicità del meraviglioso Nobuo Uematsu alle musiche.

### Mistwalker 

![mistwalker](https://upload.wikimedia.org/wikipedia/en/2/2a/Mistwalker_logo.jpg)

Ora, parlare di Mistwalker nel dettaglio è un discorso molto lungo ma direi che possiamo senz'altro dire che è una compagnia: 

1) sfortunata 
2) poco lungimirante dal punto di vista del marketing e della distribuzione

in particolare, legandosi a doppiofilo con Microsoft o Nintendo (come in questo caso) ed essendo un po' naturalmente ostile a remake / remastered, ha portato alla realizzazione di varie esclusive passate fin troppo sottotraccia o comunque complesse da recuperare senza dover smanettare con gli emulatori (ciao _Lost Odyssey_, ciao _Blue Dragon_).

### L'Ultima Storia 

Last Story, come d'altronde lascia intuire il nome, è un parente estremamente stretto di Final Fantasy e direi che possiamo ragionevolmente ritenerlo un "figliol prodigo" della serie post scissione.

### Narrativa

Tra canaglie, nobiltà corrotte e principesse _da salvare-ma-non-troppo_, al solito troviamo un'abbondante fetta dei classici _Star Wars_, di cui Sakaguchi è un celeberrimo estimatore. 

In origine, il setting doveva essere pure sci-fi: il classico pseudo-medieval-occidentale è stato scelto per spinta di Nintendo, probabilmente interessata a restare palesemente in linea con la stragrande maggioranza dei lavori del nostro Hironobu.

Come detto, la trama non è niente di propriamente memorabile e, aldilà del plot-twist finale (originale ma non troppo), grossomodo indovinabile sin dalle prime battute. 

Allo stesso modo, Zael è un po' il classico protagonista bonaccione di belle speranze di cui è facile dimenticarsi, eppure il rapporto di amicizia con il resto del party (tutti superiori al protagonista in pratica), il ritmo della narrazione, lo humor e lo scambio di battute rendono una storia tanto classica estremamente fresca e divertente da scoprire.

### Gameplay

Eh. 

A me il sistema di combattimento non piace per niente, ma come detto non è il mio pane: 

chi è più avezzo a videogiochi più frenetici e bellamente casinari probabilmente ci si può trovare bene...

Per il resto, l'esplorazione è a corridoi con una linearità interessantemente prossima a un _Final Fantasy XIII_, ma grazie a una regia di tutto rispetto il ritmo è sempre alto e personalmente non mi sono mai annoiato in nessuna fase (anche se a onor del vero ho tralasciato parecchie sidequest), cosa che invece con FFXIII mi è capitata in più di un'occasione.

### Grafica

![the-last-story](https://www.nintendo.com/eu/media/images/06_screenshots/games_5/wii_7/wii_thelaststory/Wii_TheLastStory_01.jpg)

Non sono espertissimo di Wii, ma ho ragione di credere che rappresentò uno sforzo notevole per l'hardware della vecchia console Nintendo: 

al netto di texture a bassa definizione e i limiti tecnici del periodo, mi pare invecchiato egregiamente e delizioso per l'espressività dei personaggi (sguardi, alzate di sopracciglia, sorrisi).

### Musica

Trascinata dalla splendida _Toberu mono_, la colonna sonora di The Last Story è il solito ottimo lavoro di maestro Nobuo Uematsu, che nelle ultime boss fight si lascia andare a musiche progressive rock manco fosse in _Final Fantasy VI_ o con i _Black Mages_ (provate ad ascoltare [_The One Ruling Everything_!](https://www.youtube.com/watch?v=kt809kr0jQo))

### Conclusioni

Decisamente sottovalutato (in primis dalla stessa Nintendo, che lo tiene a far polvere e già all'epoca era restia alla pubblicazione in USA) credo sia un JRPG da recuperare via emulazione per chiunque ami _Final Fantasy_, specialmente per chi apprezza uno stile più action (tipo _Kingdom Hearts_).