---
title: "Steam Deck: opinioni più di sei mesi dopo"
subtitle: "Dock, emudeck e considerazioni generali"
sommario: "Sono un felice possessore di Steam Deck dallo scorso ottobre e, sebbene causa vita e lavoro i miei tempi di gioco si siano estremamente ridotti (una media di un'oretta ogni due settimane o giù di lì..."
immagine: https://i.redd.it/wfrk9x4uoer81.png
date: 2023-04-12
lang: it-IT
---

[artwork di ExxIon](https://www.reddit.com/r/Steam/comments/tvofg5/steam_deck_pixel_art_i_made_this_a_few_days_ago/)

Sono un felice possessore di Steam Deck [dallo scorso ottobre](/posts/ita/steam-deck) e, sebbene causa vita e lavoro i miei tempi di gioco si siano estremamente ridotti (una media di un'oretta ogni due settimane o giù di lì...) direi che dopo più di sei mesi posso fare un bilancio più concreto di quella che è diventata a tutti gli effetti la mia unica piattaforma di gioco.

## Dock 

Non ho comprato la Dock ufficiale di Valve (onestamente un centone mi sembrava eccessivo) ma l'ottima alternativa di JSAUX, che trovate su Amazon:

<iframe sandbox="allow-popups allow-scripts allow-modals allow-forms allow-same-origin" style="width:120px;height:240px;" marginwidth="0" marginheight="0" scrolling="no" frameborder="0" src="//rcm-eu.amazon-adsystem.com/e/cm?lt1=_blank&bc1=000000&IS2=1&bg1=FFFFFF&fc1=000000&lc1=0000FF&t=xabacadabra-21&language=it_IT&o=29&p=8&l=as4&m=amazon&f=ifr&ref=as_ss_li_til&asins=B0B8NFC7RF&linkId=3e94a5977ef058455d3f7a19256b6797"></iframe>

o, con tempi di spedizione più lunghi ma un prezzo più contenuto, direttamente dal loro [sito ufficiale](https://jsaux.com/).

la dock di JSAUX non è dotata di un alimentatore extra o di un cavo HDMI, ma per il resto funziona perfettamente: plug & play senza configurazioni particolari (se vi interessa, su telegram ho postato [un piccolo video brutto che la mostra all'opera](https://t.me/c/1541810563/684))

Come potete vedere nel video, tra le altre cose la Dock per me **è stata l'occasione di riciclare l'ottimo controller Stadia** dopo che Goolge ha deciso di piallare il servizio (e rimborsarmi tutto, quindi nei fatti è stato il mio miglior affare videoludico di sempre :D).

## La Steam Deck come console casalinga

Premetto che non possiedo PS5 / Xbox Series X e onestamente non m'interessano: 

l'unica console di cui mi frega qualcosa è la Switch (che ho regalato a mio fratello) e, non fossi girovago / alle prese con perpetui problemi di spazio, avrei virato le mie attenzioni verso un buon PC da gaming.

Per mia fortuna la Steam Deck esiste e per le mie esigenze funziona che è una bellezza: che si tratti di **Elden Ring** o un gioco emulato, l'esperienza dalla tv mi ha completamente soddisfatto, tanto quanto il feeling da "mobile" (tra virgolette perché non parliamo di una console da viaggio, ci torniamo sotto). 

## A cosa sto giocando 

Per paradosso devo confessare che la mia grossa libreria steam prende polvere: 

Elden Ring è bellissimo ma ho finito per parcheggiarlo (magari ne parlerò meglio in un post dedicato) e mi sto divertendo molto di più smanettando con i vari emulatori di [Emudeck](https://www.emudeck.com/) alternando con qualche partita saltuaria con lo splendido (e gratuito!) progetto fanmade [**SP Football Life**](https://www.pessmokepatch.com/2022/10/spfl23.html), che si installa abbastanza facilmente su Deck seguendo l'ottima guida / script di [eskay993](https://github.com/eskay993/gamefiles/tree/main/sp-football-life-2023).

Ah, dimenticavo! Ho recentemente acquistato in quota indie l'interessante [**Lunacid**](https://store.steampowered.com/app/1745510/Lunacid/) con cui devo ancora prendere le misure ma che dalle prime impressioni mi pare davvero figo, specie tenendo conto che è ancora in accesso anticipato.

## Una console portatile? 

Era un po' ovvio dall'inizio, ma **se puntate alla Steam Deck per giocare a zonzo state facendo un errore:** 

la console (o meglio, il mini PC) di Valve è un mattone gigante che non offre particolare autonomia di batteria, specie se giocate a qualcosa di particolarmente pesante.

Detta così potrebbe sembrare una fregatura, ma si ritorna al discorso che facevo parlando di girovaghi e questioni di spazio: io vivo in affitto in un bilocale, ho traslocato spesso e viaggio parecchio, ergo avere una piattaforma di gioco comoda per zaini / valige o giocare svaccato nel letto di un hotel per me è un fattore fondamentale, specie visto che l'alternativa sarebbe stata friggere il mio povero laptop che uso principalmente per lavorare.

## Deck come piattaforma di gioco dedicata

Non sappiamo ancora come si comporterà la macchina di Valve con i titoli di prossima generazione, ed è lecito aspettarsi inevitabili problemi per i videogiochi più _ciccioni_ in programma ma, al tempo stesso, come è accaduto con la Switch penso che molti sviluppatori debbano tenere altamente in considerazione il fattore scalabilità:

l'hardware è importante, ma come _Zelda: Breath of Wild_ ci insegna un gioco lascia il segno per la sua resa d'insieme e per come è capace di sfruttarlo tenendo in considerazione quei limiti che, [come diceva il maestro Nobuo Uematsu](/posts/ita/nobuo-uematsu-e-la-bellezza-dei-limiti/), rappresentano un incentivo naturale per la creatività.

## Considerazioni

L'unica mia remora con la Deck è che, [tenendo fede al libro che ho scritto](https://www.amazon.it/gp/product/B0B9LNVLCH/ref=ppx_yo_dt_b_asin_title_o00_s00?ie=UTF8&psc=1), non gioco troppo e talvolta confesso di sentirmi un po' in colpa dell'acquisto che ho fatto: nel complesso però il discorso sarebbe il medesimo per qualsiasi console / videogame e anzi, vista la sua duttilità devo dire che se non altro con Valve ho investito bene il mio budget ludico.

Al solito, dipende molto dalle vostre esigenze e da quanto avete voglia di smanettare, ma il rapporto qualità/prezzo offerto dalla Steam Deck per quanto mi riguarda la fa svettare su tutta la concorrenza.