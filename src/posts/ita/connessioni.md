---
title: "Connessioni - da Kojima a Uspenskij, con in mezzo Summer Time Rendering"
subtitle: "Connessi dal gene del talento"
sommario: "Questo è un post particolare, che vuole in breve spiegare quanto le connessioni, i collegamenti, o meglio i meme nel senso propriamente detto (e di cui non per niente proprio Hideo Kojima ha parlato nel suo libro)..."
immagine: https://upload.wikimedia.org/wikipedia/commons/4/41/Sistema_hipertextual.jpg
date: 2023-01-08
lang: it-IT
---

Questo è un post particolare, che vuole in breve spiegare quanto le connessioni, i collegamenti, o meglio i _meme_ nel senso propriamente detto (e di cui non per niente [proprio Hideo Kojima ha parlato nel suo libro](https://amzn.to/3rRcPn1)) portino alla scoperta di opere, in un processo a mio avviso estremamente affascinante.

## 1 - Hideo Kojima

Sono cresciuto con _Metal Gear Solid_, ho amato _Death Stranding_ e, prima di smettere di utilizzarlo, seguivo con interesse la miriade di post che il buon zio Kojima smitraglia su instagram / twitter.

## 2 - Summer Time Rendering 

Attirato da [uno di questi post](https://www.instagram.com/p/CryIhBgSPMP/) e lo stile di disegno dell'anime proposto, mi sono andato a cercare questo Summer Time Rendering: 

era da tempo che non mi guardavo un cartone nipponico e, visto che nel 80% dei casi con i gusti di Kojima mi ci trovo, ho deciso di recuperarmelo a scatola chiusa - anche perché nella mia bolla se ne è parlato poco o nulla.

Bene: se mi seguite su [Livello Segreto](https://livellosegreto.it/@xabacadabra) forse avrete intercettato diversi miei post a riguardo, ma sintetizzando dopo un inizio lento (che mi rimandava ad un figliocco di _Higurashi_ fuori tempo massimo) e un pelo di fanservice in eccesso l'anime mi ha davvero conquistato, specialmente nelle battute finali.

Proprio a ridosso delle ultime puntate (nessuno spoiler, tranquilli) viene più o meno casualmente citato un breve romanzo russo che ha parzialmente ispirato l'opera...

## 3 - La strana vita di Ivan Osokin 

...ovviamente, finito l'anime, ho deciso di recuperarlo immediatamente come lettura "leggera" da alternare all'Iliade (si, è un periodo di letture easy, che ci volete fare?)

Ora, ho notato che esiste un elemento comune che finisce sempre per conquistarmi nelle opere d'intrattenimento: 

_il Tempo_, specie se sommato al concetto di fato e destino. 

Non è un caso se il mio videogioco preferito sia _Final Fantasy VIII_, io ami tantissimo _Chrono Trigger_ e abbia scritto [pure un libro](/projects/giochi-troppo) che parte ragionando proprio sul discorso tempo.

Inutile dire che il romanzo di Uspenski mi ha totalmente rapito ([qui su Lore trovate un mio veloce commento](https://lore.livellosegreto.it/user/xabacadabra/comment/17112#anchor-17112)), anche perché per qualche strana ragione provo un affinità assurda con i personaggi scritti dai russi dei primi del '900 (non per niente il mio libro preferito è _Il maestro e Margherita_ di Bulgakov)

## 4 - Pëtr Dem'janovič Uspenskij

L'autore del romanzo è stato un personaggio incrediiblmente interessante: filosofo affascinato dalla quarta dimensione e dall'esoterismo, per lungo tempo allievo del mistico greco-armeno Georges Ivanovič Gurdjieff, altro personaggio intrigante...

## 5 - Georges Ivanovič Gurdjieff

...che ho scoperto aver interessato un numero incredibile di personalità più o meno illustri, stando a wikipedia compreso per esempio il mai troppo compianto **Franco Battiato**.

## Morale

Tra caso e serendipità, mi sono trovato a ragionare di quanto sia incredibile scoprire roba partendo da un semplice post di Kojima e seguendo i vari sentieri che vanno aprendosi di opera in opera.

È un po' quel concetto di _link_ (no, non quello di Zelda) che mi ha fatto innamorare del web e secondo me le varie piattaforme hanno inutilmente cercato di uccidere a suon di trend e centralizzazione.

Di mio, con questo piccolo post spero di aver suscitato un po' di curiosità verso una delle opere o degli artisti citati: se si seguono i collegamenti, per me in questo mondo è impossibile annoiarsi. 