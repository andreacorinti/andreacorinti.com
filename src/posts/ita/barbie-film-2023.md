---
title: "Barbie - il film"
subtitle: "Hi Hype! Hi Web!"
sommario: "Partiamo dalle cose semplici...Il film di Barbie è bello?"
immagine: /img/barbie/cover.jpg
date: 2023-07-22
lang: it-IT
---

Partiamo dalle cose semplici:

## Il film di Barbie è bello?

Sì.

È un film divertente, con una gran colonna sonora <small>(...arriverei a dire che è fin troppo cantato e ballato, ma è una faccenda di gusti)</small> un ottimo ritmo e una produzione di tutto rispetto: 

vale sicuramente la pena guardarlo, anche se mi rendo conto di come la sua martellante onnipresenza stia rasentando l'effettò [_Mercoledì_](/posts/ita/mercoledi-netflix).

Detto ciò, leviamoci la questione più spinosa:

## Barbie è una feroce critica sociale?

Ecco, qui le cose si fanno più complicate: 

personalmente, direi no. 

O meglio, **_non proprio_**.

Che (l'ottima) regista **Greta Gerwig** un messaggio femminista nel suo girato ce lo metta è indubbio, ma non lo definirei un film particolarmente impegnato / focalizzato sul tema come la stampa e i commenti online lo vorrebbero far sembrare:

e questo, attenzione, **non vuole assolutamente sminuire il film**, che è semplicemente (e prima di tutto) **intrattenimento splendidamente confezionato.** 

Per intenderci, non aspettatevi la potenza e la complessità de _La fantastica signora Maisel_ di Amy Sherman-Palladino (anche perché gente che scrive come lei ce n'è davvero poca in giro), ma questo perché le ambizioni di _Barbie_ credo siano del tutto diverse: 

visto lo stato non proprio _roseo_ (è il caso di dirlo) in cui versa Hollwyood in questo periodo, non è da escludere che da qui possa partire tutto un filone di _toy-movies_ sull'onda della fase un po' decadente del cinefumetto che ha dominato lo scorso decennio - del resto **la _Mattel_ ha dato una bella rinfrescata al suo marchio, prima ancora che al suo prodotto di punta**.

Detto questo, l'ottima **America Ferrera** (interprete di Gloria) ha un gran monologo che non va assolutamente sottovalutato, così come diverse riflessioni sulla morte (ebbene sì) e, più in generale, sul _cambiamento_.

## Commedia d'altri tempi

Per un buon 80%, _Barbie_ mi ha ricordato lo stile delle vecchie commedie americane di una ventina d'anni fa miscelato con concetti filosofico-esistenzialisti di una certa profondità, un po' come il celeberrimo _The Truman Show_ del 1998 (!) e a cui, a livello di feeling, mi sono ritrovato spesso a pensare durante la visione di _Barbie_.

Questo aspetto mi pare evidenziare un elemento: 

**_Barbie_ è prima di tutto un film di (e per) _Millennials_**, il che ovviamente non significa che non possa fare breccia anche su altre generazioni eh, però questa connotazione personalmente l'ho percepita parecchio, specie nel già citato personaggio della Ferrera.

## Margot Robbie

![margot-robbie-barbie](/img/barbie/margot.jpg)

Sarebbe inutile evidenziare quanto questo splendore di donna sia praticamente perfetta per il ruolo o come, per l'ennesima volta, abbia dimostrato le sue ottime doti come attrice: 

ciò che mi sento di dire è che **con questo film si è definitivamente consacrata come vera _Diva di Hollywood_, forse l'unica attrice in giro attualmente in grado di corrispondere alla definizione nel suo senso classico** <small>(una Zendaya per dire è già portatrice di qualcosa di diverso e più legato alla nostra fase storica)</small>.

## Ryan Gosling 

![ryan-gosling-barbie](/img/barbie/ryan.jpg)

Confesso che non impazzisco per lui, ma **in questo film ha decisamente vinto tutto:** 

forse la sua miglior performance dai tempi di _Drive_, il suo delirante Ken in più di un'occasione riesce più o meno letteralmente a rubare la scena alla protagonista (e non era affatto un'impresa facile).

Spero di rivederlo in altri ruoli da commedia, perché mi è piaciuto veramente un sacco!

## Will Ferrell 

![will-ferrel-barbie](/img/barbie/will.jpg)

Menzione di merito per un ruolo secondario al buon vecchio zio Will: i fasti del meraviglioso Mugatu di _Zoolander_ sono lontani, eppure caccia un paio di battute e _faccette buffe_ che sono un amore.

Senza di lui, avremmo avuto un film decisamente meno saporito.

## Greta Gerwig

![Greta-Gerwig-barbie](/img/barbie/greta.jpg)

Ha messo su davvero un ottimo spettacolo: 

oltre alle coreografie, le scenografie e le inquadrature, segnalerei anche una bella scena d'inseguimento che mostra come la regista **si sappia muovere bene anche in un contesto da cinema d'azione**.

Su certe scene (e un po' tutta la parte finale) direi che è stata davvero coraggiosa.

## OST 

![margot-robbie-barbie](/img/barbie/ost.jpg)

Dua Lipa si conferma la popstar perfetta per questo decennio, Gosling fa un ottimo lavoro <small>(...e avrò in testa _Push_ dei Matchbox Twenty per le prossime settimane mannaggia a lui)</small>, più in generale tutti i brani sono azzeccati.

Però.

Però **l'assenza dell'originale di _Barbie Girl_ degli Aqua lo trovo comunque un affronto imperdonabile.** 

## Morale

**_Barbie_ è un bel film che fa _ridere e pensare_ senza esagerare con nessuna delle due cose**, ma offre un cinema d'intrattenimento che di 'sti tempi non butterei certo via: 

forse l'hype che si è creato attorno alla pellicola rischia di deludere, ma preso per quello che è resta un ottimo spunto per il cinema dei nuovi anni '20.

E ora scusatemi, ma corro a spiegare a una bella ragazza perché _Il Padrino_ è il film più bello del mondo. 

<small>(perché sì, noi maschi stupidi Ken lo siamo effettivamente un po' tutti)</small>

## PS

Non mi pronuncio sul doppiaggio italiano poiché in Grecia (come più o meno in quasi tutto il mondo) al cinema i film arrivano in lingua originale

## Mastodon Thread

<iframe src="https://livellosegreto.it/@xabacadabra/110759895370677115/embed" class="mastodon-embed" style="max-width: 100%; border: 0" width="400" allowfullscreen="allowfullscreen"></iframe><script src="https://livellosegreto.it/embed.js" async="async"></script>