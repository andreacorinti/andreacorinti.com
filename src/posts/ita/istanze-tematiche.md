---
title: "Teoria sulle Istanze Tematiche per Autostoppisti (niente panico)"
subtitle: "parole a vanvera, ma decentralizzate"
sommario: "Tutto quello che state per leggere è puramente ideale e speculativo, ma tiene sempre conto di un preciso caposaldo che non si deve mai dimenticare."
immagine: https://engagemedia.org/wp-content/uploads/2020/07/1024px-Fediverse_mosaic.svg.png
date: 2025-06-28
lang: it-IT
---

## Premessa

Tutto quello che state per leggere è puramente ideale e speculativo, ma tiene sempre conto di un preciso caposaldo che **non si deve mai dimenticare**.

(sul serio eh: il primo che risponde _"vuoi un'istanza dove si parli solo di X"_ lo blocco)

### Tutte le istanze attive sono e _devono_ essere un po' generaliste.

Se un'istanza ha almeno una cinquantina di utenti attivi al mese, è pacifico che contempli l'Off Topic. Ci sta tutto, è bello e rende l'ambiente più fresco e movimentato.

**Il problema potrebbe subentrare quando l'Off Topic inizia a prevalere per troppo tempo sulla tematica di fondo, annullando almeno parzialmente l'identità dell'istanza stessa.**

Ma come al solito, è meglio non generalizzare e valutare caso per caso: cominciamo quindi a fare qualche esempio specifico!

## Esempi d'istanze tematiche

Cito queste istanze in particolare perché le conosco meglio, ma ovviamente ce ne sono moltissime altre in giro!

_dati presi da [FediDB](https://fedidb.com/) nel Giugno 2025_

| Istanza | Utenti Totali | Utenti Attivi Mensilmente | Tema d'Istanza |
|---|---|---|---|
| [**devianze.city**](https://devianze.city/about) | 150 | 30 | d'approccio generalista, con alla base una vocazione per i diritti LGBTQIA+|
| [**dice.camp**](https://dice.camp/about) | 9.300 | 1.574 | Gioco di ruolo |
| [**gamerstavern.online**](https://gamerstavern.online/about) | 36 | 26 | Videogiochi e cultura nerd |
| [**kolektiva.social**](https://kolektiva.social/about) | 40.000 | 3.238 | Social-hub per vari collettivi anarchici |
| [**lanciano.it**](https://m.lanciano.it/about) | 164 | 11 | Antica comunità web basata sulla città di Lanciano (Chieti) |
| [**livellosegreto.it**](https://livellosegreto.it/about) | 7.700 | 1.125 | (Contro)cultura nerd, ma ultimamente con un approccio più generalista |
| [**mastodon.art**](https://mastodon.art/about) | 39.800 | 3.934 | Arte (...ma dai?) |
| [**mastodon.bida.im**](https://mastodon.bida.im/about) | 21.300 | 791 | Hacktivism, politica anarchica e progressista basata su Bologna | 
| [**mastodon.gamedev.place**](https://mastodon.gamedev.place/about) | 33.700 | 4.891 | Sviluppo di videogame |
| [**puntarella.party**](https://puntarella.party/about) | 381 | 96 | Politica progressista basata su Roma / Lazio |
| [**retro.pizza**](https://retro.pizza/about) | 1.200 | 234 | Nerd culture, diritti civili |
| [**sociale.network**](https://sociale.network/about) | 4.400 | 284 | Politica progressista e pacifista |

una cosa che avrete sicuramente notato: 

**il numero di utenti totali conta poco o nulla, ciò che denota la salute di un'istanza dipende da quelli attivi mensilmente.**

Questo è un aspetto che "giornalisticamente" vedo spesso travisare (ma vale anche per i social commerciali): 

è una banalità, ma **1.000 persone "fidelizzate" sono estremamente più potenti di 50.000 fantasmi.**

### Però alcune di queste istanze sono molto più generaliste di altre!

Diciamo che per forza di cose l'impronta politica di un'istanza porta ad abbracciare una buona dose di varietà ([?](https://www.youtube.com/watch?v=ecvu4KFDSvY)), ma ho inserito istanze che alla base hanno un'esplicita "vocazione" politico / territoriale che può influire sul tipo di generalismo che presentano.

### Ok, ho capito, maaaaa così ci dividiamo in gruppetti di quattro gatti, non ha senso!

![greek-polis](https://image3.slideserve.com/5405476/the-greek-polis-l.jpg)

> per loro ha funzionato abbastanza bene dai. Basta tenere lontani Macedoni e Romani!

E invece _ha perfettamente senso!_ 

Però mi rendo conto che è molto complicato da metabolizzare: 

in genere **nel web sono i numeri a dettare legge** e, viste le abitudini derivate da Facebook / Instagram / Youtube, si torna sempre lì.

Intendiamoci, questo valeva anche nel beato periodo dei forum (un forum con una media di 30 persone attive era già una realtà di tutto rispetto), ma stiamo sempre parlando fuori dal contesto di ActivityPub!

Qui con un account puoi accedere...

### ...a tutto il Fediverso, lo sappiamo. E ok, sarà pure vero, ma non metti mai in conto le menate per configurarsi Phanpy / Moshidon ecc., aggiungere local esterne _a caso_ e rischiare di ritrovarsi spesso e volentieri a parlare da soli!

Eh, è effettivamente un buon punto!

### Grazie.

Purtroppo al momento "l'interscambio" tra istanze sembra troppo macchinoso e sporadico anche a me, tanto che mi pare che la tendenza generale preveda poco l'uscire dalla propria local (e d'altronde la timeline federata è spesso più un casino che altro).

Aggiungendo il solito discorso, quello [legato alla poca diffusione degli hashtag](/posts/ita/hashtag-fediverso/),  è lecito riconoscere il problemone.

Però se guardiamo ai vantaggi...

### Quali?

![zio-paperone-povero](https://i0.wp.com/scenarieconomici.it/wp-content/uploads/2014/06/paperone-povero.jpg)

Anzitutto, **i costi di gestione:** 

una piccola istanza può essere mantenuta senza troppi problemi, moderata meglio e con più attenzione alle esigenze della propria utenza.

Uno dei principi che bisogna sempre tenere a mente in questi casi è il solito [**numero di Dunbar**](https://it.wikipedia.org/wiki/Numero_di_Dunbar): 

a quanto può servire avere 3000 contatti quando _al massimo_ interagiamo coi soliti 100-150?

Salendo a numeri spropositati, è chiaro che parliamo più di [_e-penis_](https://www.urbandictionary.com/define.php?term=e-penis) che di vera socialità.

### Però se un'istanza è molto piccola e poco attiva, c'è più rischio di vederla chiudere! 

È un interessante ma verissimo paradosso: 

anche se poca attività e pochi numeri comportano meno costi di gestione, lo scoramento di chi decide di mettere in piedi un cucuzzaro che poi non viene sfruttato da nessuno è da mettere in conto.

Credo sia un effetto collaterale da considerare, ma non necessariamente qualcosa di negativo in senso assoluto: 

d'altronde, alcune esperienze sono particolarmente belle proprio perché hanno una _fine_.

### E i content creator / influencer? 

![Thumbnail con le tipica faccia da content creator](https://i.imgflip.com/47dnxb.jpg)

_S'attaccano?_

Non lo so. 

Intendiamoci, ovviamente ci sono anche nel Fediverso: 

**generalmente lo utilizzano come _bridge_ di X o Instagram rilanciando lo stesso post ovunque, non interagiscono con nessuno ma possono comunque aggiungere nel CV la propria presenza in un "social etico".** 

In confidenza? 

Per me è un po' una stronzata.

Sia chiaro: 

**non c'è niente di male nel voler trovare del pubblico per il proprio lavoro, ma se si cercano vetrine e ce ne si frega del discorso _sociale_ allora credo che molte persone dovrebbero restarsene su Instagram, LinkedIn o Bluesky**. 

Oppure, ancora meglio: 

farsi un sito web con tanti bot account alimentati dal relativo feed RSS.

Nei fatti, pure ora **più che account di persone parliamo di bot-umani che spammano la propria roba fregandosene di ciò che scrive il prossimo e del contesto dove vengono ospitati.** 

Semplicemente, stanno occupano spazi seguendo l'engagement perché il loro lavoro si basa su quel discorso lì.

E, da questo punto di vista, è pacifico ammettere che il loro contesto ideale resta proprio quello generalista, magari proprio su mastodon.social.

### Va bene, ma io non ho ambizioni da content creator e nutro molti variegati interessi! 

Che vale un po' per tutti, no?

Secondo me vale la pena fare una riflessione a riguardo (io la faccio almeno una volta la settimana)

- perché posto nel web? 
- chi m'interessa leggere?
- quali sono gli argomenti che m'intrippano di più?

intanto, sarebbe bello che ogni buona timeline _Home_ fosse variopinta con gente da istanze diverse, ma ognuno dovrebbe fare le considerazioni che preferisce: 

è _sacrosanto_ anelare a un ambiente puramente generalista privo delle schifezze di Musk & Zuckerberg, quindi qualche istanza puramente generalista è certamente utile.

È chiaro però che se tutte le istanze finiscono per avere lo stesso stile, forse un problema c'è.