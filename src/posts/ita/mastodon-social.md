---
title: "Di Mastodon Social e del concetto d'Istanza"
subtitle: "fediversando"
sommario: "Dopo un paio di giorni dalla mia migrazione da LS, direi che posso fare un attimo il punto sulla mia esperienza nella megaistanzona mastodon.social e sulle istanze in generale!"
immagine: https://files.mastodon.social/site_uploads/files/000/000/001/@2x/57c12f441d083cde.png
date: 2025-06-19
lang: it-IT
---

Trascorso qualche giorno [dalla mia migrazione da LS](/posts/ita/arrivederci-segreto), direi che posso fare un attimo il punto sulla mia esperienza nella megaistanzona mastodon.social e sulle istanze in generale!

### Ganci

[Questo post di Ed riguardo Livello Segreto mi è piaciuto molto](https://livellosegreto.it/@ed/114693388826543783), ed effettivamente l'aspetto da "gancio" è quello che in questi anni ho sempre sottovalutato, dando forse fin troppo importanza alla timeline locale nel luogo dove mi trovavo, alla ricerca del famoso senso di community da forum che però è fin troppo utopistico trovare nell'internet odierno.

### Istanzine 

Dal 2022 (cioè da quando ho iniziato ad utilizzare mastodon attivamente) **ho sempre pensato che il modello social ideale, sano e decentralizzato fosse quello di un fediverso composto tante piccole istanze.** 

Magari tematiche, ma insomma un arcipelago di isolette tra loro comunicanti nel grande fedioceano.

In parte ho un po' cambiato idea:

- **se un'istanza è abbastanza attiva, diventa un'istanza generalista.** Ne ho già scritto, ma direi che a prescindere dai temi di fondo è un po' una caratteristica generale, soprattutto con Mastodon;
- **la comunicazione tra istanze mi sembra scarsa o assente:** ovviamente i singoli utenti tra loro si parlano ovunque eh, ma a livello più alto non mi pare di aver visto amministrazioni attuare "scambi culturali" o iniziative che coinvolgessero più server in gemellaggi o qualcosa del genere (magari però mi sbaglio e me li sono persi io), tolto forse il [fedipact](https://fedipact.veganism.social/) contro threads;
- mi affascina molto l'idea di **un'istanza territoriale**, con vocazione su un luogo specifico e occasioni d'incontro live, ma vivendo all'estero (senza parlare greco, _ντροπή μου_) ed essendo particolarmente girovago dubito potrò mai farne parte;
- **se un'istanza è molto piccola, è lecito preoccuparsi per la sua vita futura** (vuoi per un discorso di costi, vuoi per la mancanza di attività: non per nulla diverse istanze hanno dovuto chiudere o sono praticamente inattive).

### E mastodon.social com'è?

![community-darkest-timeline](https://media.tenor.co/images/fcf5177d22199e1235bbbb1a4cab7fe7/raw)

Ehm.

Beh.

Un _fottuto delirio!_

**La timeline locale è una maionese impazzita pressoché identica alla federata**, la sensazione è che ci sia una scarsa (nulla?) moderazione, posto che **con numeri simili una moderazione decente sarebbe praticamente impossibile da gestire su base volontaria** (ma pure complicato per un team di lavoro vero e proprio, [conosco l'argomento abbastanza bene](https://www.andreacorinti.com/posts/ita/moderando/), fidatevi).

Ci sono però alcuni vantaggi: 

- preoccuparsi meno dello spazio occupato (a [Eugenio](https://mastodon.social/@Gargron) d'altronde le risorse non mancano)
- essendo il luogo più popoloso del fediverso, nel suo mare magnum tra tante schifezze logicamente si trovano anche cose interessanti (come appunto nella timeline Federata)
- il software è sempre aggiornato e ci sono alcune funzionalità interessanti, come l'attribuzione autore per blog e simili, più alcune feature "da twitter" comunque disattivabili (tendenze ecc.)

sostanzialmente, **parliamo di un Twitter pre-Musk**, anche se meno algoritmico e più rispettoso dei dati (federazione con Threads permettendo).

Per il resto: 

- ho bloccato threads.net, anche se come scriveva [Snow](https://snowfan.masto.host/@snow/114706371838617617) riportando [l'articolo di Jon](https://privacy.thenexus.today/how-to-block-threads-on-mastodon/) non parliamo di una vera soluzione

- seguendo principalmente la mia home e qualche hashtag tattico, la mia esperienza non si è rivelata malaccio, anche perché da mastodon.social non mi aspettavo nulla

E qui entra in gioco l'interessante discorso di [MatteoCaronna](https://livellosegreto.it/@MatteoCaronna) in cui mi ci vedo molto pure io: 

[Questo post](https://livellosegreto.it/@MatteoCaronna/114693587846376873) in paticolare, ma tutto il thread che ha scritto è molto interessante e credo che tanti avanzi da forum si possano ritrovare nel suo discorso (o almeno, io senz'altro).

### Mono-istanza 

![GoToSocial](https://gotosocial.org/assets/logo.png)

Viste le mie remore nei confronti di Mastodon come software e la conclamata consapevolezza dei problemi che si porta appresso mastodon.social, ho finalmente fatto il grande salto **e mi sono creato [la mia istanzina personale!](https://social.andreacorinti.com/@xabacadabra)**

Seguendo l'esempio di [TiTiNoNero](https://goto.77nn.it/@77nn), ringraziando un sacco per i consigli [Lorenzo](https://snac.bobadin.icu/lorenzo) e [Cuche](https://cuche.cc/users/mike), ho iniziato a smanettare con [**GoToSocial**](https://gotosocial.org/): 

al momento me ne sono abbastanza innamorato, anche perché erano anni che sognavo una sorta di "fork" di Mastodon (specialmente dopo la federazione con [threads](/posts/ita/threads-e-mastodon)) e beh, altro che fork, al netto del suo essere in costante sviluppo e di aver bisogno di un client esterno (Phanpy, Elk, o le varie app di android disegnate per Mastodon) 

in fin dei conti, corrisponderebbe al tipo di utilizzo che sto facendo di mastodon adesso, solo con un totale controllo di ciò che posto (al netto di qualche minimo costo e sbattimento in più).

### Quindi mastodon.social o GoToSocial?

Nei prossimi giorni prenderò bene le misure valutando la migrazione definitiva:

l'unico problema (oltre alla gestione dello spazio) è legato **alla gestione dei commenti di questo blog**, che con mastodon funziona benissimo ma invece con GTS porta a svariati mal di testa (se siete curiosi, se ne parlava [qui](https://social.andreacorinti.com/@xabacadabra/statuses/01JY2AT8VPVNT8EC2G9JTWMRMQ))

### In definitiva, consiglieresti mastodon.social?

In sintesi? 

![bugs-bunny-no](https://i.imgflip.com/34mvav.jpg)

Però se cercate un'esperienza molto twitter-like, avete già un gruppo di persone da seguire nel fediverso e sapete giostrarvi con gli hashtag, etica permettendo non è un esperienza troppo nefasta.