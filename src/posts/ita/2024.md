---
title: "Cose che mi sono piaciute nel 2024"
subtitle: "Un bilancio su alcune delle cose che mi sono piaciute di più nel 2024"
sommario: "Un bilancio su alcune delle cose che mi sono piaciute di più nel 2024"
immagine: https://www.publicdomainpictures.net/pictures/560000/velka/2024-nieuwjaar-digitale-kunst-1701819470m3l.jpg
lang: it-IT
date: 2024-12-27
---

_[post del 2023](/posts/ita/2023)_ 

Quarta edizione del mio riepilogone annuale!

### Film del 2024

Anche se credo sia del 2023 (ma distribuito quest'anno, o almeno credo) ho adorato **_Late Night with the Devil_** che mi ha riportato davvero molto al caro [_Immortality_](/posts/ita/immortality-recensione-videogioco).

Poi, confesso di aver visto poca roba che ho recuperato proprio in questo periodo natalizio: 

ho relativamente apprezzato **_Civil War_**, sono rimasto abbastanza deluso da **_The Challengers_** di Guadagnino, impressionato (nel bene e forse soprattutto nel male) da **_Megalopolis_** di Coppola, divertito il giusto dal "compitino" burtoniano **_Bettlejuice Bettlejuice_**, coinvolto da **_Conclave_** di Berger e piuttosto disturbato (ma intrigato) da **_I Saw the TV Glow_** di Schoenbrun.

Comunque, tirando le somme, molto banalmente il film che ho apprezzato di più è stato senz'altro **_Anora_** di Sean Baker (di cui a questo punto mi dovrò recuperare la filmografia): 

scontato definirlo l' "anti _Pretty Woman_" sommato ad uno spaccato sul classismo imperante nella nostra società...ma aldilà di tutto, mi ha colpito per il ritmo, la bravura del cast e la capacità di portare tanto alla risata quanto al dramma con piena coerenza: davvero un gran film!

![Anora](https://upload.wikimedia.org/wikipedia/en/2/2b/Anora_%282024_film%29_poster.jpg)

### Film d'animazione del 2024

Senza starci a pensare troppo? 

**_Look Back_** mi ha completamente sciolto.

E oh, non l'avrei mai detto considerando che è di quel pazzo di Tatsuki Fujimoto, noto alle cronache per _Chainsaw Man_ (e che d'altronde anche con la lettura di _Goodbye, Eri_ mi regalò sensazioni simili).

Ho visto anche **_Inside Out 2_** e **_The Wild Robot_** che ho trovato molto carini ma davvero troppo lontani dalle mie corde (ma meritano di essere visti).

![Look Back](https://upload.wikimedia.org/wikipedia/en/e/eb/Look_Back_%28%E3%83%AB%E3%83%83%E3%82%AF%E3%83%90%E3%83%83%E3%82%AF%2C_2024%29_film_poster.jpg)

### Serie del 2024

Per politica mia e situazione generale, mi sto un pelo distaccando dal giro delle serie tv (sono troppe, allungate, spesso incompiute perché la piattaforma di turno decide di cancellarle ecc.) ma ho comunque qualche nome: 

Banalmente devo citare **_Shogun_**, serie davvero convincente con qualche problemino di ritmo e casting (oh, Cosmo Jarvis ci prova eh, però mi sapeva proprio di fiction a caso) ma nel complesso davvero bella con picchi notevoli, se ne è parlato tanto quindi non mi dilungo: se amate il Giappone, le serie storiche relativamente brevi e autoconclusive dovreste proprio guardarla (e poi c'è il meraviglioso Yabushige di Tadanobu Asano!)

Poi ho apprezzato parecchio la sudcoreana **_Death's Game_**, alto respiro da manga dei primi anni 2000 con un'ottima produzione e un cast eccellente (l'universo coreano lo devo assolutamente approfondire, c'è poco da fare).

La vicitrice dell'anno però per me è la superba seconda stagione di **_Shrinking_** (potenzialmente lo Scrubs degli anni 2020, anche se d'altro respiro).

Segnalo poi la divertentissima **_We Are Lady Parts_** per _ridere e pensare_.

Bocciate per motivi diversi: _3 Body Problem_ e _The 8 Show_, delusioni notevoli per quanto mi riguarda.

Sulla seconda di **_Squid Game_** mi sa che nel caso ne parliamo direttamente l'anno prossimo visto che è uscita _ieri_ (l'inizio è molto bello e mi sta prendendo quanto la prima!)

Extra-anno, non posso non citare con grave rammarico _Mindhunter_, serie meravigliosa ammazzata decisamente troppo presto.

![Shrinking](https://www.al.com/resizer/i1gMR_Ha5sZ2d-f2CTH8RuL4I_A=/1280x0/smart/cloudfront-us-east-1.images.arcpublishing.com/advancelocal/R5DLPI4HSFFZTDRAMWGDRQZYGE.png)

### Serie animata del 2024

Qui è un bel casino...

L'anno è iniziato alla grande con la favolosa [**_Hazbin Hotel_**](/posts/ita/hazbin-hotel.md) e poi è proseguito col solito Giappone:

c'è in corso il magnifico reboot di **_Ranma_** dove Mappa ha dato il meglio del meglio, Science Saru ha cacciato fuori l'anime di **_DanDaDan_** che mi sta mandando fuori di testa e, tornando in occidente, **_X-Men '97_** è stata meravigliosa...

insomma io non so che non so che pesci pigliare.

Posso solo dire che nella serialità l'animazione sta toccando vette davvero altissime e...ok, sì, come faccio a non citare anche la seconda stagione di **_Arcane_**?

Che però purtroppo ho trovato troppo veloce e "compressa" in pochi episodi rispetto alla prima stagione, specie in relazione alla bellissima storia che volevano raccontare. 

Produzione di livello inarrivabile come al solito eh, e questo incide negli inevitabili costi, però un pelino ci sono rimasto male (ma resta meravigliosa, guardatela!).

Comunque dai, se devo fare un nome...**il 2024 per me lo vince _DanDaDan_**. 

Perchè davvero, erano secoli che non vedevo un _qualcosa_ di un valore produttivo tanto alto in grado di stupirmi e incuriosirmi a ogni singolo episodio: 

_Excel Saga_? _Dr. Slump_? _Chainsaw Man_? 

Boh, un po' tutto e niente: non è certamente una serie per tutti i palati, ma DanDaDan è meravigliosamente unico nell'essere semplicemente sé stesso (sono in pari col manga e devo dire che è tutta un crescendo).

Extra-anno, ho adorato **_Shera_** e soprattutto **_The Owl House_**, esempi di cartoni animati occidentali moderni che vorrei avessero un minimo di influenza nelle logiche di Disney per i suoi classici.

![DanDaDan](https://upload.wikimedia.org/wikipedia/en/7/72/Dandadan_KV.png)

### Gioco del 2024

**_Until Then_** su tutti, non c'è storia e ho già spiegato i motivi [qui](/posts/ita/until-then/).

Poi, in quota giochini non posso non citare **_Balatro_** (che soprattutto nei primi dell'anno mi ha completamente monopolizzato la Steam Deck) mentre, in quota "gioconi corposi" il buon **_Metaphor: ReFantazio_** di cui potete leggere [qua](/posts/ita/Metaphor-Refantazio)

Segnalo poi la straordinaria espansione **_Ode to Castlevania_** di quel solito, assuefante mattacchione che è **_Vampire Survivors_** (anche questo, gioco fatto su misura per Steam Deck / mondo portatile).

Extra-anno devo come al solito ringraziare [@Efi](https://retro.pizza/@lunarvesperia) per quel gioiellino di **_I Was a Teenage Exocolonist_** (giocatelo, fidatevi che ci rimanete sotto in un niente) e il meraviglioso **_To the Moon_** che era da fin troppo tempo a prendere polvere nel mio backlog (ero tentato di scriverci qualcosa pure qui, ma aspetto di giocarmi tutta la serie).

Un grazie pure a [@Ed](https://livellosegreto.it/@ed) che mi ha convinto a comprare **_Hades_** (gioco MERAVIGLIOSO, ennesimo che sembra nato per Steam Deck) e ha segnalato i venticinque anni (!) dalla mia generazione preferita di _Pokémon_, ovvero Oro/Argento:

per l'occasione ho rigiocato il vecchio **_Pokémon Cristallo_** ([#PokémonJohto25](https://livellosegreto.it/tags/Pok%C3%A9monJohto25) se volete partecipare al revival nel fediverso) amandolo oggi come allora.

Sempre sul tema, a inizio anno mi sono recuperato quasi tutte le gen successive a Smeraldo (lacune che prima o poi dovevo colmare) apprezzandole il giusto, specie Nero-Bianco (anche qui, trovate tutti i miei risoconti su Livello Segreto: [#PokémonSegreto](https://livellosegreto.it/@xabacadabra/tagged/pokemonsegreto))

Ultimamente sono alle prese con _The Last Story_ (stupendo), e di quello sicuramente ne parleremo in un post dedicato quando l'avrò finito.

![Until-Then](https://upload.wikimedia.org/wikipedia/en/5/5d/Until_Then_-_Steam_library_art.jpg)

### Disco del 2024

Qui per fortuna posso permettermi di essere breve, visto che da quest'anno ho inaugurato sul blog la rubrica _"DiscoDelMese"_ proprio per tenere traccia un po' di tutto ciò che ho ascoltato durante il 2024.

È stata una lotta durissima, anche perché negli ultimi mesi (soprattutto a [novembre](/posts/ita/disco-del-mese-11-2024)) sono usciti diversi dischi pazzeschi...ma alla fine per me la spuntano i Nightwish con **_Yesterwynde_**, perché è un disco titanico e perché onestamente era da parecchio che non sentivo un loro inedito così convincente, con un Tuomas in evidente stato di grazia.

Poi, in ordine sparso:

- _Invincible Shield_ dei mitici Judas Priest
- _The Last Will And Testament_ degli Opeth
- _Never, Neverland_ degli Unto Others 
- _The Wolf Changes Its Fur But Not Its Nature_ dei Crippled Black Phoenix 
- _PowerNerd_ di Devin Townsend
- _Songs Of A Lost World_ dei Cure

e infine la "nuova" colonna sonora di _Silent Hill 2_ del caro Akira Yamaoka.

Anno musicalmente davvero ricchissimo!

### Libro del 2024

In assoluto, **_B._** di Filippo Ceccarelli: un'antologia della folle vita di Silvio Berlusconi e quindi mezzo secolo d'Italia (aldilà dei suoi quasi trent'anni di "politica", con virgolette messe non a caso).

Non impazzisco per il "circoletto" di Ceccarelli e lo conosco poco come giornalista, ma devo dire che ha scritto davvero un tomo notevole per ogni "berluscomane" che si rispetti, riuscendo anche a gestire con garbo le ovvie critiche di chi (per forza di cose) ne è stato sempre avversario.

Poi un altro saggio, questa volta calcistico che però sotto sotto parla sempre di storia: 

**_La Milonga del Fútbol_** di Federico Buffa è un concentrato di tutto ciò che amo dello sport ma soprattutto un grosso excursus sulla storia della mia amata Argentina (nonostante l'inspiegabile assenza di un capitolo su Che Guevara che boh, proprio non mi spiego).

Sempre in ambito saggistica, mi sono divorato in una notte l'ottimo **_Solo la verità, lo giuro_** di Antonio Padellaro (consigliatissimo) e **_Il diavolo mi ha venduto l'anima_**, autobiografia di Cristina Scabbia che purtroppo mi ha lasciato abbastanza a bocca asciutta.

Extra Anno, ho finito **_Il cimitero di Praga_** di Umberto Eco (molto bello, magari avesse qualche "ricettario" in meno l'avrei terminato prima), **_Pietre dello scandalo_** di Emanuele Papi, **_Parole nel vuoto_** di Adolf Loos e il bellissimo **_All'arme! All'arme! I priori fanno carne!_** del caro Alessandro Barbero.

![B](https://www.feltrinellieditore.it/media/copertina/quarta/14/9788807174414_quarta.jpg.800x800_q75.jpg)

### Fumetto del 2024

Qui non saprei proprio scegliere (forse **_Beat & Motion_**...ma è ancora in corso, quindi faccio in tempo a ricredermi), quindi facciamo un po' una panoramica:

lato manga si sono chiusi due shonen estremamente rilevanti per il panorama contemporaneo:

**_Jujutsu Kaisen_** e **_My Hero Academia_**

Il primo per me purtroppo ha preso completamente la tangente e, dopo l'arco di Shibuya, salvo veramente poco di ciò che abbiamo visto nel suo epilogo (gran peccato perché mi ci ero affezionato parecchio).

Su MHA invece, sebbene pure lì i problemi non manchino (e a un certo punto mi sembrava mancassero una o due saghe "di crescita" prima di chiudere il cerchio) posso dirmi soddisfatto: è un finale che mi è parso adeguato e molto evocativo, di quelli che ti mettono in pace con quello che il fumetto ti ha dato.

Dei manga in corso, non posso non segnalare l'adorabile **_Beat & Motion_** (di cui aspetto con impazienza l'adattamento animato) e le folli stranezze di Tatsuki Fujimoto (arieccolo) con il solito **_Chainsaw Man_**, e poi vabbè costanti come la morte e le tasse Oda e il suo **_One Piece_**.

Extra-anno grossa rilettura di **_Nana_** (che per me invecchia come il vino da quanto resta bello, ma forse sono generazionalmente di parte), la scoperta di **_Tokyo Ghoul_** (picchi notevoli contorniati da pagine piuttosto noiose).

Di fumetti occidentali sono stato completamente a digiuno: c'è qualche graphic novel autoconclusiva che vorrei recuperare, ma per un motivo o per l'altro sono tornato nel gorgo della selvaggia serialità nipponica e se il tempo è tiranno, nel mio caso è pure Imperatore del Sol Levante.

Oh, dimenticavo: ho riletto pure **_Dragon Ball_**. Tutto. E l'ho trovato splendido e perfetto come la prima volta, tanto che mi sono avventurato in quella fan fiction di **_Dragon Ball Super_**...apprezzandola pure! (il giusto eh, con diverse parti un po' così, ma mi ha divertito molto).

### Bilanci & Futuro 

Nell'augurare buone feste a chiunque abbia avuto la pazienza di leggermi fino a qui (grazie, davvero!) annuncio che l'anno prossimo suppongo che questo riepilogone avrà pieghe un pelo diverse:

come detto, vorrei limitare un poco le serie-tv e per forza di cose il mio videogiocare esclusivamente su Steam Deck inizierà a privarmi di titoli gargantueschi per mere ragioni di hardware (anche se a dirla tutta non ci sono nomi "grossi" che mi entusiasmano all'orizzonte), di sicuro continuerò ad andarci sotto con gli Indie e col sopracitato BacklogPass, che in prospettiva sia più utile e interessante: 

da lettore, oramai trovo più affascinanti le retrospettive che qualsiasi recensione schiacciata sull'oggi.

### Thread

<blockquote class="mastodon-embed" data-embed-url="https://livellosegreto.it/@xabacadabra/113723835507216066/embed" style="background: #FCF8FF; border-radius: 8px; border: 1px solid #C9C4DA; margin: 0; max-width: 540px; min-width: 270px; overflow: hidden; padding: 0;"> <a href="https://livellosegreto.it/@xabacadabra/113723835507216066" target="_blank" style="align-items: center; color: #1C1A25; display: flex; flex-direction: column; font-family: system-ui, -apple-system, BlinkMacSystemFont, 'Segoe UI', Oxygen, Ubuntu, Cantarell, 'Fira Sans', 'Droid Sans', 'Helvetica Neue', Roboto, sans-serif; font-size: 14px; justify-content: center; letter-spacing: 0.25px; line-height: 20px; padding: 24px; text-decoration: none;"> <svg xmlns="https://www.w3.org/2000/svg" xmlns:xlink="https://www.w3.org/1999/xlink" width="32" height="32" viewBox="0 0 79 75"><path d="M74.7135 16.6043C73.6199 8.54587 66.5351 2.19527 58.1366 0.964691C56.7196 0.756754 51.351 0 38.9148 0H38.822C26.3824 0 23.7135 0.756754 22.2966 0.964691C14.1319 2.16118 6.67571 7.86752 4.86669 16.0214C3.99657 20.0369 3.90371 24.4888 4.06535 28.5726C4.29578 34.4289 4.34049 40.275 4.877 46.1075C5.24791 49.9817 5.89495 53.8251 6.81328 57.6088C8.53288 64.5968 15.4938 70.4122 22.3138 72.7848C29.6155 75.259 37.468 75.6697 44.9919 73.971C45.8196 73.7801 46.6381 73.5586 47.4475 73.3063C49.2737 72.7302 51.4164 72.086 52.9915 70.9542C53.0131 70.9384 53.0308 70.9178 53.0433 70.8942C53.0558 70.8706 53.0628 70.8445 53.0637 70.8179V65.1661C53.0634 65.1412 53.0574 65.1167 53.0462 65.0944C53.035 65.0721 53.0189 65.0525 52.9992 65.0371C52.9794 65.0218 52.9564 65.011 52.9318 65.0056C52.9073 65.0002 52.8819 65.0003 52.8574 65.0059C48.0369 66.1472 43.0971 66.7193 38.141 66.7103C29.6118 66.7103 27.3178 62.6981 26.6609 61.0278C26.1329 59.5842 25.7976 58.0784 25.6636 56.5486C25.6622 56.5229 25.667 56.4973 25.6775 56.4738C25.688 56.4502 25.7039 56.4295 25.724 56.4132C25.7441 56.397 25.7678 56.3856 25.7931 56.3801C25.8185 56.3746 25.8448 56.3751 25.8699 56.3816C30.6101 57.5151 35.4693 58.0873 40.3455 58.086C41.5183 58.086 42.6876 58.086 43.8604 58.0553C48.7647 57.919 53.9339 57.6701 58.7591 56.7361C58.8794 56.7123 58.9998 56.6918 59.103 56.6611C66.7139 55.2124 73.9569 50.665 74.6929 39.1501C74.7204 38.6967 74.7892 34.4016 74.7892 33.9312C74.7926 32.3325 75.3085 22.5901 74.7135 16.6043ZM62.9996 45.3371H54.9966V25.9069C54.9966 21.8163 53.277 19.7302 49.7793 19.7302C45.9343 19.7302 44.0083 22.1981 44.0083 27.0727V37.7082H36.0534V27.0727C36.0534 22.1981 34.124 19.7302 30.279 19.7302C26.8019 19.7302 25.0651 21.8163 25.0617 25.9069V45.3371H17.0656V25.3172C17.0656 21.2266 18.1191 17.9769 20.2262 15.568C22.3998 13.1648 25.2509 11.9308 28.7898 11.9308C32.8859 11.9308 35.9812 13.492 38.0447 16.6111L40.036 19.9245L42.0308 16.6111C44.0943 13.492 47.1896 11.9308 51.2788 11.9308C54.8143 11.9308 57.6654 13.1648 59.8459 15.568C61.9529 17.9746 63.0065 21.2243 63.0065 25.3172L62.9996 45.3371Z" fill="currentColor"/></svg> <div style="color: #787588; margin-top: 16px;">Post by @xabacadabra@livellosegreto.it</div> <div style="font-weight: 500;">View on Mastodon</div> </a> </blockquote> <script data-allowed-prefixes="https://livellosegreto.it/" async src="https://livellosegreto.it/embed.js"></script>

<mastodon-comments host="livellosegreto.it" user="xabacadabra" tootId="113723835507216066"></mastodon-comments>
