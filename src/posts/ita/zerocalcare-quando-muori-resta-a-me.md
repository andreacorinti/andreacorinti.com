---
title: "Il grosso boh di Zerocalcare - Quando muori resta a me"
subtitle: "Segue un discorso complesso"
sommario: "Ho aspettato un mese esatto prima di scrivere due righe di riflessione sull'ultimo fumettone di Michele Rech che, diciamolo subito, come al solito è molto bello..."
immagine:  https://www.zerocalcare.net/wp-content/uploads/2024/04/Quando-muori-resta-a-me-REGULAR-mockup-sito-e1712573754357.jpeg 
date: 2024-06-07
lang: it-IT
---

Ho aspettato un mese esatto prima di scrivere due righe di riflessione sull'ultimo fumettone di Michele Rech che, diciamolo subito, come al solito **è molto bello**.

### Ma?

Ma non lo so, che ti devo dire. 

È un po' l'altra metà del cielo di _Dimentica il mio nome_, squisitamente autobiografico e disegnato in modo superbo, con tutti gli elementi che ne fanno come al solito un ottimo manifesto per il grosso della generazione millennial, in particolare i maschi nerd figli di genitori separati e rimasti scapoli e senza prole (ciao, eccomi!) 

Magari sostituendo He-Man con un anime anni '90-2000 o Final Fantasy, magari convertendo la piccola provincia veneta nelle misconosciute lande comasche e la realtà Romana con un mix strano tra Milano, Genova e Catania...

ma insomma, come in molt* non faccio fatica ad empatizzare e capire il contesto raccontato da Zerocalcare, in particolar modo il rapporto "sentimentalmente ermetico" col padre, che è come tendenzialmente funzionano i maschi italici da svariate generazioni a questa parte. 

![Zerocalcare si guarda allo specchio in Quando muori resta a me](/img/zerocalcare.jpg)

_la mia pagina preferita_

### Insomma ti è piaciuto come al solito

Ecco, _no_.

O meglio, sì ma non proprio: 

è un fumetto che ha tutto del Michele Rech più intimista e autobiografico che ha conquistato il fumetto italiano, sommato a scelte stilistiche interessanti per raccontare un certo passato del veneto profondo (che mi hanno ricordato il miglior Gipi).

Eppure, **l'ho trovato molto meno galvanizzante di _Scheletri_ e _Macerie Prime_**, come anche meno d'impatto delle due serie animate su Netflix (in particolar modo [_Questo mondo non mi renderà cattivo_](/posts/ita/questo-mondo-non-mi-render%C3%A0-cattivo/)), per non parlare delle storie e cose più propriamente "politiche" della sua produzione recente (posto che tutto è politica eccetera)

### Quindi stai dicendo Zerocalcare è calato?

No, in alcun modo: anzi, direi che nel racconto è diventato ancora più abile e sofisticato che in passato. 

Diciamo che con _Quando muori resta a me_ mi è parso tornare in quella che è la sua "comfort zone", e la cosa mi ha lasciato un po' freddo:

d'altronde, narrativamente parlando il rischio più grosso che Michele si prese fu nel 2013 con _Dodici_ (probabilmente considerato il suo libro più debole, ma per me comunque molto interessante), dopodiché mi pare che solo di rado abbia cambiato così radicalmente registro, e solitamente più per un discorso di temi narrativi che di stile fumettistico vero e proprio. 

### E quindi?

E quindi, in questa fase storica, da grande fan del nostro armadillone di Rebibbia, forse mi aspettavo qualcosa di più: colpa sua che mediamente alza sempre l'asticella, ma insomma.

Ribadisco: 

_Non parliamo assolutamente di un brutto fumetto_, ma di una storia che, a mente fredda, ho percepito un po' come un passo indietro. 

Il disco di una band che, dopo tanti concept strani, rientra nel genere degli esordi pur avendo un'altra età e maturato una carriera ricca e fruttuosa. 

Insomma: bello comunque Michele, ma per il prossimo io m'aspetto i fuochi d'artificio.

PS: e sta tranquillo, che i Social Distortion _Sex, Love and Rock 'n' Roll_ l'han fatto nel 2004 quindi di tempo ne hai!

## Thread

<iframe src="https://livellosegreto.it/@xabacadabra/112574428093898450/embed" class="mastodon-embed" style="max-width: 100%; border: 0" width="400" allowfullscreen="allowfullscreen"></iframe><script src="https://livellosegreto.it/embed.js" async="async"></script>