---
title: "Di account individuali e account collettivi"
subtitle: "O di Persone vs Entità"
sommario: "Un postino per il compleanno (tanti auguri a me!) di un tema di cui credo di aver già discusso, ma su cui non mi pare di aver mai incentrato un vero e proprio post:"
immagine: https://upload.wikimedia.org/wikipedia/commons/a/a8/Koala_Country_Doors_Menu.jpg
date: 2024-06-17
lang: it-IT
---

Un postino per il compleanno (tanti auguri a me!) di un tema di cui credo di aver già discusso, ma su cui non mi pare di aver mai incentrato un vero e proprio post:

**il senso di un "account collettivo" su qualsivoglia social network.**

### Frena un po': che intendi con "account collettivo"?

Sostanzialmente, un profilo/pagina che risponde ad un'entità astratta, magari un'azienda:

insomma, l'account instagram del Corriere della Sera, o il profilo del sito _VivaLosNerdsCarajo.com_[^viva] nel fediverso.

[^viva]: me lo sono inventato adesso, se esiste davvero chiedo scusa e non offendetevi!

### Ok, capito. E che problema hanno?

Nessuno: 

semplicemente, in questa fase storica, non ne vedo il senso (o almeno, non dal punto di vista dell'utente, cioè il mio).

In un social network [^social] **ciò che per me contano sono le individualità con cui interagire, con eventuali botta & risposta personali.**

[^social]: io uso solo Instagram e il Fediverso tramite Livello Segreto

Se voglio aggiornamenti su Sony o Nintendo, vado nei rispettivi siti web a controllare le news quando ne ho voglia.

Seguendo i rispettivi profili e interagendo con i relativi post, in pratica **regalerei engagement pubblicitario** a loro e alla piattaforma dove stanno pubblicando le loro notizie.

E insomma, visto che non mi pagano per 'sto servizio, non vedo che ci guadagnerei nel seguire le loro peripezie.

### Beh ma così ti tieni informato sulle ultime novità direttamente dalla tua timeline!

Ecco: **io non credo che i social siano utili strumenti d'informazione**.

Preferisco i siti web, o meglio ancora (nel caso dei quotidiani) delle versioni digitali del cartaceo: lo ripeto spesso, ma con [MLOL](https://www.medialibrary.it/home/index.aspx), se siete iscritti a una qualsiasi biblioteca italiana, potete leggerne diversi gratuitamente.

### E allora che fai sui social?

Seguo delle _persone_.

Magari non sempre singoli individui eh, vedi band musicali o [@KSGamingLife](https://livellosegreto.it/@KSGamingLife), quindi piccoli collettivi che si comportano comunque da _esseri umani_ nelle opinioni, nei pareri espressi, nei post pubblicati e negli eventuali commenti.

Il punto è che, se per me i social non sono uno strumento d'informazione, potrebbero essere un ottimo mezzo di _conversazione_.

### Vabbè quindi li usi solo per cazzeggiare

...

Ok, principalmente sì, ma non esclusivamente dai!

Facciamo un esempio pratico:

**DocManhattan** (Alessandro Apreda), di cui conosco e apprezzo la penna, ha scritto un articolo sul finale di X-Men '97 per Screenweek.it

Ora: se seguo Alessandro e lui gira il link ai follower, il pezzo lo leggo volentieri e magari lo commento pure.

Ma perché mai dovrei seguire Screenweek, dove l'articolo si perderebbe nel mezzo di una miriade di roba che per l'80% non mi interessa?

Questo si intreccia anche con la mia vecchia polemica nei confronti dei portali in cui redazione e linea editoriale mi sembrano concetti molto labili, ma soprassediamo.

### Ma così ascolterai sempre solo una campana, quella della tua bolla!

Posto che non credo nell'obbiettività assoluta, **tutti i social sono fatti di bolle, pure quando sono gargantuesche.** 

Stessa cosa per portali e giornali: 

d'altronde, ho seri dubbi che leggere chi generalmente setaccia roba scritta (in genere meglio) nei siti anglofoni possa migliorarmi la giornata o aprirmi una prospettiva diversa sul mondo.

Stando al punto, se a me piace come scrive un autore o un'autrice, sono curioso di scoprire il suo parere pure a proposito di un argomento di cui in realtà mi interessa poco o niente e che magari, se è brav*, riesco a scoprire per la prima volta.

Viceversa, se un portale mi porta l'ennesima recensione impersonale trita e ritrita sull'ultimo JRPG di cui attendevo l'uscita, sai che c'è?

Preferisco una rapida letta a quelle pubblicate dai giocatori su Steam.

PS: ovviamente, il fatto che io apprezzi uno scritto, non significa assolutamente io sia d'accordo con il parere espresso (anzi!): d'altronde Montanelli scriveva divinamente, ma io d'accordo con lui lo sarò stato 2 volte su 10.

### Ma io devo promuovere la mia webzine nerd! Come dovrei fare?

Eh, boh?

Non te lo so dire e capisco il tuo problema... 

Mi verrebbe da dire _"investi di più su chi scrive per te"_ anche tenendo cinicamente conto del tipo di engagement che potrà portarti, però capisco pure la necessità di spingere un tuo "brand" a prescindere dalle individualità che lo compongono, e che d'altronde possono sempre cambiare.

La verità? 

**La fetta di torta è piccola, i colossi se la sono già mangiata e in ogni caso buona parte dei pasticcieri ha perso interesse per lei.**

Quello che posso dire è che difficilmente riesco a distinguere uno Spaziogames da un Multiplayer, IGN o il generico sito web con "nerd" nel nome. 

Tuttavia, se chi ci scrive sopra sa come proporsi e dialogare col mondo, nel bene o nel male conoscerò meglio la [_persona_](https://www.myinstants.com/it/instant/persona-34035/).

Conseguentemente, scegliere (o meno) di seguirla e leggere altri contenuti che avrà la bontà di proporre in questo vasto mondo retorico e sovraccarico.

![liam-neeson](https://i.imgflip.com/8u458n.jpg)

## Thread

<iframe src="https://livellosegreto.it/@xabacadabra/112632150226183469/embed" class="mastodon-embed" style="max-width: 100%; border: 0" width="400" allowfullscreen="allowfullscreen"></iframe><script src="https://livellosegreto.it/embed.js" async="async"></script>