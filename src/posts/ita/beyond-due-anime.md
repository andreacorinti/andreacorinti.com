---
title: "Beyond: Due Anime"
subtitle: "Altrimenti detto David Cage Begins."
date: 2013-11-21
sommario: Altrimenti detto David Cage Begins
immagine: https://raw.githubusercontent.com/Xabacadabra/Xabacadabra.github.io/master/images/beyond-due-anime.jpg
lang: it-IT
---

## Riguardo Quantic Dream e David Cage

Allora, allora.

A me i giochi ***Quantic Dream***, tendenzialmente, piacciono.

Non sono uno di quei videogiocatori mentalmente chiusi che hanno necessariamente bisogno di una combo per sedare i propri bollenti spiriti (del resto io, tra le altre cose, ho anche una lunga storia d'amore con le avventure grafiche) e amo anzitutto l'**originalità**, il presenziare a qualcosa di mai visto prima.

<figure>
	<img src="https://3.bp.blogspot.com/-nQZ8G7mTFf4/Uo4E9uzArFI/AAAAAAAAFkw/jmcrsRzuWB8/s1600/cage.jpg" alt="david cage">
</figure>  

Detto questo, il capoccia **David Cage (al secolo David De Gruttola) mi è sempre sembrato un regista frustrato più che un vero e proprio game designer**, uno che volesse raccontare storie e sfruttasse il medium videogame **senza però averne il dovuto rispetto** (andate a cercarvi qualche sua dichiarazione per capire cosa intendo).

Ciò, bene inteso, non cambia il fatto che abbiamo di fronte **un autore di grande talento**, bravissimo soprattutto nel enfatizzare la psicologia dei suoi personaggi.

## Beyond: Due Anime de li mortacci tua

<figure>
	<img src="https://1.bp.blogspot.com/-BZDfobw2aps/Uo4F5b4YY0I/AAAAAAAAFlM/jAiJw685MOU/s1600/beyond-two-souls-story-will-be-12-to-15-hours-long-2.jpg" alt="beyond: due anime">
</figure>  

**Su Beyond avevo più di qualche remora**, anche perché il buon vecchio zio Arc (che è molto più *quanticdreamofilo* di me) con [il suo articolo](https://www.arcweb.it/2013/10/07/beyond-due-anime-prime-riflessioni/?fb_source=pubv1) m'aveva messo un pochino d'ansia da prestazione, e se poi ci aggiungiamo pure st'affermazione di un Cage tutto gongolante:

>"il gioco può essere affrontato con uno smartphone perché non tutti son nati con un joypad in mano"

Capirete che le mie aspettative andavano più che scemando, insomma.

**Eppure Beyond mi ha subito preso al guinzaglio.**

Lasciamo perdere per un secondo il fotorealismo grafico, le animazioni più umane dell'umano e tutto il considerevole bagaglio tecnologico offerto da questo gioco...**Beyond mi ha catturato immediatamente per com'è stato sceneggiato**, per i suoi dialoghi, i suoi personaggi e i concetti che ha voluto rappresentare.

## Variabilità

<figure>
	<img src="https://4.bp.blogspot.com/-SvFfU5Mo0Bo/Uo4EA9bunJI/AAAAAAAAFkY/PNb1Dx0WYeI/s1600/beyond+.jpg" alt="beyond: due anime">
</figure>  

Beyond si focalizza su un punto ben preciso: **la sua protagonista, il legame e il rapporto con il suo "compagno spirituale" Aiden e il loro interagire nei più disparati e diversi contesti.**

Si parla di problemi adolescenziali passando per ambienti bellici, l'infanzia e viaggi esistenziali nel deserto, le cospirazioni, le derive romantiche, la ricerca di figure paterne...

**Il gioco mette davvero tanta carne al fuoco, cuocendola tutto sommato molto bene, anche se abusando di stereotipi e cliché :**

Tutto ciò che ho visto in Beyond mi è sembrato **già visto e rivisto**, i colpi di scena telefonati con larghissimo anticipo e **scene che spesso mi parevano un patchwork di un sacco di cose diverse** (*Casper, Tokyo Godfathers, Ghostbusters, X-Files, il vampiro di Blackwood*...ovviamente non parlo di riferimenti diretti, piuttosto di alcune opere che hanno attinto alle stesse identiche cose)

Tutto questo ci potrebbe anche stare, per carità, se però **il filo conduttore narrativo** - ovvero il lato sovrannaturale, l'inframondo - non mi sembrasse **trattato in modo estremamente scialbo:**

A titolo d'esempio, senza spoilerare, **la CIA sembra possedere toni cospirazionistici degni del buon vecchio Deus Ex....salvo poi rivelarsi involontariamente comica, roba che m'ha ricordato l'aeroporto de L'Aereo Più Pazzo del Mondo.**

## I Personaggi

Sono invece **scritti quasi tutti magistralmente**, comparse comprese...l'eccezione se vogliamo probabilmente sta in **Ryan**, personaggio dal ruolo centrale (nel bene e nel male) che m'è sembrato **incredibilmente dimenticabile e poco carismatico, insufficiente sia nel generare simpatie che disprezzo.**

La vera superstar del lotto è poi, indubbiamente, **Jodie Holmes**:

<figure>
<img src="https://1.bp.blogspot.com/-KrE_ha9NGKA/Uo4DpxADcNI/AAAAAAAAFkQ/DB1vToFjsSw/s1600/beyond-two-souls-02-595x334.jpg" alt="beyond: due anime">
</figure>

**Ellen Page** (l'attrice) da sola porta in scena **una protagonista capace di empatizzare straordinariamente con il giocatore**, probabilmente uno dei casi più importanti in tutta la storia del videogame.

Nota di merito va poi anche all'altro nome altisonante del cast:

<figure>
	<img src="https://1.bp.blogspot.com/-YIzYOo0CXAk/Uo4C2bwG-2I/AAAAAAAAFkE/Ve5AJNsoFuY/s1600/BEYOND_WD_SCREEN010.jpg" alt="beyond: due anime">
</figure>  

il bravissimo **Willem Dafoe** (interprete di Nathan Dawkins) relegato forse in **un ruolo fin troppo scontato**, riesce nonostante tutto a trasmettere partecipazione ed enfasi.

A questo proposito, segnalo che il gioco è **anche magistralmente doppiato in Italiano.**

## Adrenalina e Gameplay

<figure>
	<img src="https://2.bp.blogspot.com/-1wBx8H0wtU0/Uo4EQYqKX7I/AAAAAAAAFko/r8_ttI27cMo/s1600/QD_BEYOND_SCREEN34_1378219155-990x556.jpg" alt="beyond: due anime">
</figure>  

**Beyond non è poi così "non-gioco" come paventavo:** l'interagire tra Aiden e Jodie mi è sembrato più che soddisfacente in molte occasioni. Però...e si, però c'è un però.

Il fatto che però **Jodie non possa mai morire**, non esista "game over" e che la variabilità offerta dai fallimenti del giocatore sia abbastanza precaria mi ha inevitabilmente fatto vivere il gioco da tranquillo spettatore anche nelle scene più concitate

E in questo, e non c'è protesta di David Cage che tenga, **Beyond è tale e quale ad un film** (non che questo poi sia necessariamente un difetto, per carità).

## Due parole senza spoiler sul Finale

Qualche **elemento sbrigativo di troppo, certe forzature più o meno imposte** (ma che ci stanno in fin dei conti) ma in definitiva **un'ottima conclusione** (eventualmente farò un post a parte che contempli spoiler per trattare l'argomento come si deve)

Io, personalmente, ho puntato sui Timoria (chi vuol intendere intenda)

## Postilla polemica: Beyond vs Heavy Rain

Tralasciando il fatto che io non sopporto i confronti a tutti i costi e **mi piace valutare una cosa giudicandola per quello che è in se stessa**, parliamo di due titoli estremamente diversi, che possono essere però comparati nel ruolo avuto nella **storia dei videogiochi:**

Laddove uno è stato **il battesimo della Playstation 3** e dell'attuale generazione, l'altro ne rappresenta il canto del cigno, **un addio che guarda al futuro**

In quest'ottica, **Heavy Rain è stato un gioco molto più avveniristico, rivoluzionario e coraggioso di Beyond**, che ha però il merito di presentare **una storia più solida e immediatamente coinvolgente.**
