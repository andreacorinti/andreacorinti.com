---
title: "Cancellarsi da Meta?"
subtitle: "Mi si nota di più se mi cancello in disparte o se non mi cancello per niente?"
sommario: "questa è una riflessione che mi è saltata in testa leggendo i thread di @frandemartino e @claudiamaltese su Livello Segreto, ma che potremmo allargare a tutto il clima da esodo scaturito dopo l'insediamento di Trump."
immagine: https://cms.qz.com/wp-content/uploads/2018/04/zuckerberg-facebook-hearing-e1523653772551.jpg
date: 2025-01-27
lang: it-IT
---

O anche X, TikTok, fate voi:

questa è una riflessione che mi è saltata in testa leggendo i thread di [@frandemartino](https://livellosegreto.it/@frandemartino) e [@claudiamaltese](https://livellosegreto.it/@claudiamaltese) su Livello Segreto, ma che potremmo allargare a tutto il clima da "esodo" scaturito dopo l'insediamento di Trump: 

- [Thread di Fran](https://livellosegreto.it/@frandemartino/113888673497573998)
- [Thread di Claudia](https://livellosegreto.it/@claudiamaltese/113897009965723298)

È un po' il secondo tempo di quanto già visto anni fa con l'acquisto di Twitter da parte di Elon Musk, ma credo più rilevante per il semplice fatto che **realtà come Instagram, o anche Facebook, sono estremamente più importanti nel contesto italiano**: 

nel merito, ho fatto [questo thread](https://livellosegreto.it/@xabacadabra/113889154830783050) pure io quindi in questa sede non divaghiamo troppo.

### Cancellare tutto è la cosa giusta?

La risposta dura&pura sarebbe:

_certo, che cosa stai aspettando?_ 

Ma, come tutte le risposte assolute, non tiene conto delle realtà specifiche.

A seconda del proprio settore, **allo stato attuale, credo che spesso sia impossibile concedersi il lusso di abbandonare Meta.**

Banalmente, lì c'è ancora una massa troppo ghiotta e soprattutto **un numero spropositato di aziende che ci ha investito fior di quattrini** e, sebbene in prospettiva dubito la cosa abbia rappresentato un buon affare per almeno l'80% di loro, è comprensibile che non vogliano mollare l'osso.

Bene: 

se con quelle aziende / associazioni / fiere ci si lavora, **non ci si può concedere il lusso di cancellare i propri account**.

Poi, a livello personale, è chiaro che mollare Meta significa isolarsi dalle proprie conoscenze (WhatsApp in testa). 

Certo, potremmo dire: 

_"se proprio hai bisogno di contattarmi, puoi usare Signal / Matrix / Telegram / il Fediverso"_ 

ma insomma, chiedere a qualcuno di fare un'eccezione per noi quando tutto il resto dei suoi contatti è adeguato allo standard vigente non è proprio il massimo. 

Se invece per lavoro o vita sociale non ne avete effettivamente bisogno, allora è un altro paio di maniche e cancellare tutto ha perfettamente senso: 

beat* voi, è una bella fortuna!

### Archivio

Tolto questo, andiamo in un altro aspetto squisitamente pratico che segue la cancellazione di un account: 

- Esportazione di anni e anni di contenuti
- Una volta ottenuto l'agognato e gargantuesco archivio, capire che farci

Ha senso ricaricarlo da qualche parte? 

In certi casi sì, ma in altri bisogna considerare **i contenuti avevano senso nell'anno e nel contesto dov'erano stati pubblicati.**

Per dire, quanti post di Instagram del 2013 possono avere ragione d'esistere nel Fediverso del 2025? 

Alcuni senz'altro, altri sono evidentemente infilati a forza come una carbonara in un ristorante greco: 

anche perché **Fediverso tendenzialmente vuol dire Mastodon**, e l'alternativa attuale a Instagram (Pixelfed) non è proprio il massimo.

### Siti Web

In prospettiva, una sezione dedicata del proprio sito web può rappresentare un archivio molto più sensato, ma è un processo laborioso, non per tutt* e che comunque non scioglie il nodo di cui sopra: 

**non conta solo il post, ma anche il luogo dov'è stato pubblicato.**

per linguaggio, per risposte, per formato, per design, per mille dinamiche diverse che non possono essere facilmente replicate altrove.

### Soluzioni? 

Per la mia esperienza, sebbene cancellarsi dai database e dai server di Meta sia senz'altro una cosa positiva in termini di profilazione e privacy, non rappresenta certo la spinta che li porterà al fallimento:

D'altronde, quanta gente a suo tempo ha cancellato il proprio account di **MySpace**?

Quello di **Google+**?

Diciamocelo: queste piattaforme **non sono state uccise da esodi epocali, ma dal graduale disinteresse**.

Con le dovute proporzioni, è quello che piano piano sta accadendo anche a Facebook (posto che come dicevo nel thread linkato sopra è ancora molto più centrale di quel che forse percepiamo).

### Excursus Personale

Io sono fortunato, visto lavorativamente parlando dei social posso fregarmene e che di base **non sono mai stato tanto attivo in un social network come mi è capitato negli ultimi due anni su Livello Segreto**:

- Mi sono iscritto a **Facebook** una prima volta nel 2008, qualche tempo dopo eliminai il primo account (e un po' ancora me ne pento), dopodichè mi registrai nuovamente attorno al 2010. Dopo abbandoni e disattivazioni saltuarie, ho smesso di utilizzarlo definitivamente attorno al 2020 perché non ci trovavo niente di interessante.

- Sono approdato su **Twitter** nel 2009, l'ho usato molto qualche anno più tardi ma più o meno dal 2018-19 ero lì solo per lamentarmi con UPS o cose del genere. Insomma, abbandonarlo non è stato un gran peso (anche perché non ricordo di aver stretto contatti particolari da quelle parti).

- Uso ancora sporadicamente **Instagram** per Storie, DM e tenermi aggiornato su cosa combinano alcune band che seguo (più Hideo Kojima che è un dannato spammone), ma negli ultimi mesi lo apro sempre meno e non ci pubblico più praticamente niente.

Nella mia bolla, con qualche differenza, direi che siamo tutt* su questa lunghezza d'onda, tolto il fatto che io sono più "da social web" e infatti molto attivo nel Fediverso, mentre altr* si accontentano di gruppetti telegram / whatsapp.

### Conclusioni 

Anzitutto spero vivamente **non si giudichino male le persone che sui social commerciali per un motivo o per l'altro ancora ci stanno.**

'sta fissa della purezza non aiuta nessuno, salvo alimentare un vago senso di fondamentalismo estremista che personalmente non mi piace per niente.

Dopodiché, credo fermamente che **le cose debbano evolversi in modo naturale, senza forzature**.

Io posto su Livello Segreto anzitutto perché mi piace di più, mica per darmi arie d'alternativo rispetto a quello che c'è altrove: 

e mi rendo pure conto che è un'esperienza che lecitamente non può fare per tutt*, proprio perché chi si trova tanto bene su Instagram (cosa che a me non è mai capitata) difficilmente può apprezzare qualcosa di così radicalmente diverso. 

Ci sta! Ma già il fatto che sul tema si inizi a discutere e prendere posizione, è un bel segnale.

Sul resto, [tocca sempre citare quel maledetto di Mogol](https://www.youtube.com/watch?v=DrbU36HY4NQ).

<mastodon-comments host="livellosegreto.it" user="xabacadabra" tootId="113899441761837302"></mastodon-comments>