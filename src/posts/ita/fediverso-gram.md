---
title: "Fediverso-gram"
subtitle: ""
sommario: "tutto ciò che scriverò nei seguenti paragrafi è soggettivo, non conosco come funzionino certe realtà nel dettaglio, è possibile che io mi stia pigliando cantonate giganti..."
immagine: https://i.ytimg.com/vi/haeoUzvcl_M/maxresdefault.jpg
date: 2025-07-21
lang: it-IT
---

### Solite premesse 

tutto ciò che scriverò nei seguenti paragrafi è soggettivo: 

- non conosco come funzionino certe realtà nel dettaglio 
- è possibile che io mi stia pigliando cantonate giganti 

### Recuperoni con GoToSocial

Dunque, un mese dopo le mie varie migrazioni, ho recuperato tutti i follower smarriti e il mio ego strafatto di _pseudo-sublime matematico_ si è sentito appagato, lo confesso, anche se l'ho mandato al diavolo subito dopo (mi dava più che altro fastidio che la procedura desse problemi a livello tecnico).

Visto che un botto di account sono inattivi e/o non ci ho mai interagito granché, nelle prossime settimane forse mi metterò a fare la celeberrima 

_**pulizia contatti!!**_

![pulizia contatti!](https://www.kulturjam.it/wp-content/uploads/Il-rito-del-Buongiornissimo-e-il-totem-della-pulizia-contatti-3-452x420.jpg)

il che, dopo l'immancabile _buongiornissimo kaffè?!?!111_, mi ha fatto ripensare a una vecchia faccenda: 

**decentralizzazione / etica a parte, il Fediverso per me funziona solo quando le persone _comunicano_ tra di loro, riconoscendosi in quanto _esseri umani._**

Il che mi porta a chiedermi...

### Il punto del post

**Ma chi è sul Fediverso _solo_ per postare i propri lavori o iniziative...Non è che è qui solo perché vuole fare l'influencer con una spruzzata di _Ethics washing_?** 

Qualche esempio (**senza voler offendere nessuno**) 

[Marco Cappato](https://mastodon.uno/@marcocappato) lo conosco solo di fama, sono mediamente convinto sia un bravo cristo per le iniziative che porta avanti e si legge certamente volentieri...

Ma, a giudicare dal suo account, la sua presenza fediversica potrebbe essere benissimo sostituita da un bot alimentato da un feed RSS.

Stesso discorso per boh, [Maicol & Mirco](https://livellosegreto.it/@maicolemirco), che è bravissimo [^alt] ma se guardate il suo _Post e risposte_ che ci trovate? 

Ecco!

[^alt]: però dai, mettilo sto alt-text uff

La legittima obiezione potrebbe essere: 

> _non ho tempo o voglia di partecipare a un nuovo discorso social, voglio solo promuovere ciò che faccio_  

Oh, ci sta tutto. 

Ma allora non è meglio [_farsi direttamente il bottanone?_](https://www.hughrundle.net/so-you-want-to-make-a-fediverse-bot/) [^bot]

[^bot]: scusate, alle stronzate non resisto

### Si ma che palle, che male c'è? Ignora certi account e basta, a tanta gente invece _mancano_ content creator da seguire nel Fediverso.

Eh lo so, sono un cagacazzi e questo discorso è vero e sacrosanto. 

Diciamo che la mia riflessione si basa sempre sull'eterna questione: 

> Perchè i forum sono più belli dei social network?

oltre all'interfaccia, la maggiore longevità dei post/topic eccetera credo che il discorso passi molto da questo punto.

Poi oh, pure sui forum c'era gente che postava esclusivamente nel topic _"Le creazioni di Genoveffo83"_, ma in media non era un comportamento preso benissimo.

### Pasolini

Una cosa a cui ripenso spesso è l'uso progressivamente più _televisivo_ del web, televisivo nel senso [analizzato da Pasolini nel '71](https://www.youtube.com/watch?v=MxT12xgsKJ0).

Sia ben chiaro: 

**ognuno col proprio account ci fa quel che vuole** e non c'è assolutamente nulla di intrinsecamente brutto nel comportamento che ho descritto. 

Ma forse esiste nel modello da cui lo stesso è mutuato, ovvero quello dei social commerciali.

### Ok, ma allora cosa suggerisci? Che la gente posti forzatamente commenti casuali solo per mostrarsi partecipe come su Instagram?

Eh cavolo, è vero pure quello!

Meglio un'interazione farlocca o un onesto mutismo? 

Boh, non saprei dire. 

E non saprei nemmeno come portare avanti il sacrosanto discorso marketing che in qualche modo le persone devono pur affrontare! 

Insomma, non so un sacco di cose, ma mi pareva giusto riflettere un po' sulla questione, ragionando su quanto il Fediverso possa risultare un'alternativa _sociale_ nel vero senso della parola.

PS: spero che il discorso sia comprensibile, ho mangiato troppo e bevuto troppo τσίπουρο